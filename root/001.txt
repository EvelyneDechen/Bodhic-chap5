༢༠༡༢ ༡ ༩ ༈ བྱང་ཆུབ་ཀྱི་སེམས་སྐྱེས་པ་མི་ཉམས་པར་བྱེད་པའི་གཉིས་པ། རང་གི་སྒོ་གསུམ་ལ་བརྟགས་པ་ཤེས་བཞིན་གྱི་ལེའུ་ལའང་གཞུང་དོན་དང་། ལེའུ་ལྔ་པའི་མཚན་བསྟན་པ་གཉིས་ལས། དང་པོ་ལ། བསླབ་པ་བསྲུང་བའི་ཐབས་སུ་སེམས་བསྲུང་བ། སེམས་བསྲུང་བའི་ཐབས་སུ་དྲན་ཤེས་བསྟེན་ཚུལ། དྲན་ཤེས་དང་ལྡན་པའི་སྒོ་ནས་སེམས་སྦྱོང་གི་སྤྱོད་པ་ལ་བསླབ་ཚུལ། སྒྲུབ་པ་ཕུན་སུམ་ཚོགས་པའི་ཡན་ལག་གཞན་བསྟན་པ་དང་བཞི་ལས། དང་པོ་ལའང་མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ་མདོར་བསྟན་པ་ནི། །བསླབ་པ་བསྲུང་བར་འདོད་པ་ཡིས། །རབ་ཏུ་བསྒྲིམས་ནས་སེམས་བསྲུང་སྟེ། །
སེམས་འདི་བསྲུང་བར་མ་བྱས་ན། །
བསླབ་པ་བསྲུང་བར་ཡོང་མི་ནུས། །
ཞེས་པ་སྟེ། དེ་ལྟར་བྱང་ཆུབ་སེམས་དཔའི་སྨོན་འཇུག་གི་བསླབ་པ་བླང་པ་མི་ཉམས་པར་བསྲུང་བར་འདོད་པའི་སྐྱེས་བུ་ཡིས། རང་ཉིད་རབ་ཏུ་བསྒྲིམས་ནས་ཏེ་མ་ཡེངས་པར་དྲན་ཤེས་དང་ལྡན་པས་སེམས་བསྲུང་བར་བྱ་སྟེ
ཅི་སྟེ་མི་བརྟན་ཞིང་གཡོ་བའི་སེམས་འདི་བསྲུང་བར་མ་བྱས་ན་
སྤྱིར་ཉེས་ལྟུང་ཐམས་ཅད་མ་ཤེས་པ་དང་མ་གུས་པ་དང་བག་མ་མཆིས་པ་དང་ཉོན་མོངས་པ་མང་བ་སྟེ་ལྟུང་བ་འབྱུང་པའི་སྒོ་བཞི་ལས་འབྱུང་ལ། ཁྱད་པར་ཐེག་ཆེན་བྱང་ཆུབ་སེམས་ཀྱི་དགེ་བ་དང་བསླབ་པ་ཐམས་ཅད་སེམས་ཀྱི་སྟེང་ནས་འཇོག་ཅིང་ལུས་ངག་གི་འཇུག་པའང་སེམས་ཀྱིས་སྣ་ཁྲིད་པས་སེམས་འདི་ཐོག་མར་མ་བསྲུང་བར། རྒྱལ་ཁྲིམས་ལྟ་བུའི་བཀས་ལུས་ངག་སྡོམ་པའམ་ཡུལ་སྲོལ་གོམས་གཤིས་ལྟ་བུའི་རྗེས་སུ་ཞུགས་པས་མཐར་བསླབ་པ་བསྲུང་བར་ཡོང་མི་ནུས་པ་སྟེ། 
མདོ་སྡེ་དཀོན་མཆོག་སྤྲིན་ལས། སེམས་ནི་ཆོས་ཐམས་ཅད་ཀྱི་སྔོན་དུ་འགྲོ་བ་སྟེ། 
སེམས་ཡོངས་སུ་ཤེས་ན་ཆོས་ཐམས་ཅད་ཡོངས་སུ་ཤེས་པར་འགྱུར་རོ། །
སེམས་ཉིད་དབང་དུ་གྱུར་ན་ཆོས་ཐམས་ཅད་དབང་དུ་འགྱུར་རོ། །
ཞེས་དང་། འོད་སྲུང་གི་ལེའུ་ལས། སེམས་ནི་ལས་སྣ་ཚོགས་བྱེད་པས་རི་མོ་མཁན་དང་མཚུངས་སོ། །
གནོད་པ་མངོན་པར་བསྒྲུབ་པས་ཕྱིར་རྒོལ་བ་དང་མཚུངས་སོ། །
སྡུག་བསྔལ་ཐམས་ཅད་བསྐྱེད་པས་མི་མཛའ་བ་དང་མཚུངས་སོ། །
ཞེས་དང་། དཔུང་བཟང་གིས་ཞུས་པའི་མདོ་ལས་ཀྱང་། སེམས་ནི་གློག་དང་སྤྲིན་དང་རླུང་དང་མཚུངས། །
རྒྱ་མཚོ་ཆེན་པོ་ཡི་ནི་རླབས་དང་འདྲ། །
སྒྱུ་ཅན་འདོད་དགུར་ཡུལ་ལ་མངོན་དགའ་བ། །གཡོ་ཞིང་འཕྱན་པ་ངེས་པར་འདུལ་བར་བྱ། །
ཞེས་གསུངས་སོ།། 
གཉིས་པ་རྒྱས་པར་བཤད་པ་ལ་གསུམ་ལས། དང་པོ་གནོད་པ་ཐམས་ཅད་སེམས་ལས་བྱུང་ཚུལ་ནི། །སེམས་ཀྱི་གླང་པོ་ཡན་བཏང་བས། །མནར་མེད་གནོད་པ་བྱེད་པ་ལྟར། །གླང་ཆེན་མ་ཐུལ་མྱོས་པ་ཡིས། །འདི་ན་དེ་འདྲའི་གནོད་མི་བྱེད། 
སེམས་འདི་ནི་གླང་པོ་ཆེ་ལྟ་བུ་སྟེ་སེམས་ཀྱི་གླང་ཆེན་འདི་ཉིད་དྲན་ཤེས་སོགས་དམ་པའི་ཆོས་ཀྱི་ཉམས་ལེན་གྱིས་འདུལ་སྦྱོང་མ་བྱས་པར་རང་དབང་ཁ་ཡན་དུ་བཏང་བས་འདོད་ཡོན་གྱིས་བཟི་སྟེ། 
ནམ་ཞིག་གཞན་གྱིས་ལྟ་ཅི་རང་གིས་ཀྱང་ཚོད་འཛིན་མི་ནུས་པར་རང་གཞན་རྒྱལ་ཁམས་དང་བཅས་པ་བརླག་པར་བྱེད་ཅིང་། དེས་ཀྱང་མ་ཚད་པར་མནར་མེད་དམྱལ་གནས་སོགས་སུ་སྡུག་བསྔལ་མཐའ་མེད་དུ་མྱོང་བའི་གནོད་པ་བྱེད་པར་ལྟར། ད་དུང་གླང་ཆེན་འདུལ་སྦྱོང་བས་མ་ཐུལ་བར་ཤིང་འབྲས་ཆང་བཅུད་ཀྱིས་བཟི་སྟེ་མྱོས་པར་གྱུར་པ་ཡིས་འཇིག་རྟེན་འདི་ན་གྲོང་དང་ཁང་ཁྱིམ་སོགས་གཏོར་བཅོམ་བྱེད་ཀྱང་། ཚེ་ཕྱི་མར་ངན་སོང་དུ་འཕངས་ནས་སྡུག་བསྔལ་མཐའ་མེད་མྱོང་བར་བྱེད་པ་དེ་འདྲའི་གནོད་པ་བྱེད་མི་ནུས་པས་སེམས་མ་ཐུལ་བ་ནི་གླང་ཆེན་སྨྱོན་པ་བས་ཀྱང་ཉེན་ཚབས་ཆེ་བའོ། །
ཀུན་ནས་དྲན་པའི་ཐག་པ་ཡིས། །སེམས་ཀྱི་གླང་པོ་དམ་བཏགས་ན། །
འཇིགས་པ་ཐམས་ཅད་མེད་འགྱུར་ཞིང་། །དགེ་བ་ཐམས་ཅད་ལག་ཏུ་འོང་། 
དེས་ན་ཀུན་ནས་སམ་སེམས་གཏིང་ནས་བླང་དོར་གྱི་གནས་མི་བརྗེད་པའི་དྲན་པའི་ཐག་པ་ཡིས། སེམས་ཀྱི་གླང་པོ་འདི་ཐོག་མ་ནས་འདོད་པའི་ཡུལ་རྐྱེན་དུ་མི་གཏང་བར་ཚུལ་བཞིན་ཡིད་ལ་བྱེད་པའི་སྡོང་པོ་ལ་དམ་པོར་བཏགས་ན
ཚེ་འདིར་རྒྱལ་པོའི་ཁྲིམས་དང་ལུས་སེམས་ལ་གནོད་པའི་ནད་རིགས་ནས་
ཚེ་ཕྱི་མ་ངན་སོང་ངན་འགྲོའི་འཇིགས་པ་ཐམས་ཅད་མེད་པར་འགྱུར་ཞིང་། རང་གཞན་ཐམས་ཅད་གནས་སྐབས་ལུས་བདེ་སེམས་སྐྱིད་མཐར་ཐུག་ངེས་ལེགས་ཀྱི་བདེ་བ་སྐྱེད་བྱེད་ཀྱི་རྒྱུ་དགེ་བ་ཐམས་ཅད་ཆེད་དུ་གཉེར་ནས་
དཀའ་ཚེགས་ཀྱིས་སྒྲུབ་མི་དགོས་པར་འབད་མེད་དུ་ལག་ཏུ་གཏད་པ་བཞིན་དུ་ཉེ་བར་འོང་བར་འགྱུར་རོ། །
མདོ་ལས། སེམས་དུལ་བ་ནི་ལེགས་པ་སྟེ། །
སེམས་དུལ་བ་ནི་བདེ་བ་འདྲེན། །ཞེས་དང་། སློབ་དཔོན་ཀླུ་སྒྲུབ་ཀྱི་བཤེས་སྤྲིང་དུ། ཁྱོད་ཀྱིས་ཐུགས་དུལ་མཛོད་ཅིག་བཅོམ་ལྡན་གྱིས། །སེམས་ནི་ཆོས་ཀྱི་རྩ་བར་ལགས་པར་གསུངས། །ཞེས་གསུངས་སོ། །
སྟག་དང་སེང་གེ་གླང་ཆེན་དྲེད། །
སྦྲུལ་དང་དགྲ་རྣམས་ཐམས་ཅད་དང་། །སེམས་ཅན་དམྱལ་བའི་སྲུང་མ་དང་། །བྱད་མ་དེ་བཞིན་སྲིན་པོ་རྣམས། །སེམས་འདི་གཅིག་པུ་བཏགས་པ་ཡིས། །དེ་དག་ཐམས་ཅད་བཏགས་པར་འགྱུར། 
འཇིག་རྟེན་ན་འཇིགས་ཤིང་སྐྲག་པའི་ཡུལ་གཅན་གཟན་གཏུམ་པོ་སྟག་དང་། སེང་གེ་དང་། གླང་ཆེན་དང་། དྲེད་དང་། དུག་སྦྲུལ་དང་། རྒྱལ་ཁྲིམས་དང་དགྲ་ཇག་ཆོམ་རྐུན་སོགས་ཚེ་འདིར་གནོད་པ་སྐྱེད་པ་རྣམས་ཐམས་ཅད་དང་། ཚེ་ཕྱི་མའི་འཇིགས་པ་སེམས་ཅན་དམྱལ་བའི་སྲུང་མ་གཤིན་རྗེའི་སྐྱེས་བུ་འཇིགས་སུ་རུང་བ་དང་། དེ་བཞིན་བྲམ་ཟེའི་རིག་སྔགས་ཀྱིས་རྦད་པའི་བྱད་མ་གདོན་བགེགས་དང་། ཚེ་ལེན་ཅིང་སྲོག་འཕྲོག་པའི་སྲིན་པོ་ལ་སོགས་པའི་གནོད་བྱེད་རྣམས་ཀྱང་། རང་གི་སེམས་འདི་གཅིག་པུ་དྲན་པས་བཟུང་སྟེ་དམ་པོར་བཏགས་པ་ཡིས་གནོད་བྱེད་གདུག་པ་ཅན་དེ་དག་ཐམས་ཅད་ཐག་པས་བཏགས་པར་བྱས་པ་དང་འདྲ་བར་གནོད་པ་བྱེད་པར་འོང་བར་མི་འགྱུར་ཏེ
འཆད་འགྱུར་ལྟར་དུས་ཀུན་ཏུ་དྲན་ཤེས་དང་ལྡན་པས་དེ་དག་དང་འཕྲད་པར་མི་འགྱུར་ཞིང་དེ་དག་ལ་གནོད་པའི་ལས་བརྩམས་པར་མ་བྱས་ཚེ་དེ་དག་གིས་ཀྱང་ཚུར་གནོད་པ་མི་བྱེད་ཅིང་། བྱམས་པ་དང་བྱང་ཆུབ་ཀྱི་སེམས་རྒྱུད་ལ་ལྡན་པའི་བྱིན་རླབས་ཀྱིས་གཅན་གཟན་མ་རུང་བ་རྣམས་ཞི་ཞིང་དུལ་བར་འགྱུར་བ་སྟེ། 
སྐྱེས་རབས་ལས། དེ་ཡི་རང་བཞིན་སྙིང་རྗེའི་བདག་ཉིད་ཀྱིས། །རྣམ་པར་བརླན་པ་བཞིན་དུ་བརླན་གྱུར་པས། །ཕན་ཚུན་གནོད་པ་མེད་པའི་ཡིད་གྱུར་ཏེ། །
དཀའ་ཐུབ་ཅན་བཞིན་གཅན་གཟན་ཁྲོ་བའང་སྤྱོད། །
ཅེས་གསུངས་ཤིང་། སྔོན་རྔོན་པ་མགོན་པོ་རྡོ་རྗེ་དང་ཁོའི་ཤྭ་ཁྱིས་དེད་པའི་ཤྭ་བ་ནག་པོ་རྗེ་བཙུན་མི་ལ་རས་པ་སྒྲུབ་པར་བཞུགས་པའི་སྒོར་ཁར་བྲོས་ཤིང་སྐུ་དྲུང་དུ་སྐྱབས་འཚོལ་ཕྱིར་ཉལ་བ་ན་ཤྭ་ཁྱི་ཡང་རྣ་ཅོག་དང་རྔ་མ་ཕབས་ཏེ་དྲུང་དུ་ཉལ་བ་དང་། རྔོན་པ་མགོན་པོ་རྡོ་རྗེ་རྗེས་སུ་སླེབ་སྐབས་ངོ་མཚར་བར་གྱུར་ཏེ་
ཆོས་ཞུས་ནས་
བློ་ཁ་དགེ་བ་ལ་འགྱུར་པ་དང་། རྒྱལ་སྲས་ཐོགས་མེད་བཟང་པོ་ཞེས་སྐུ་ཚེ་བྱང་ཆུབ་ཀྱི་སེམས་ལ་ཉམས་བཞེས་མཛད་པ་དེ་ཉིད་བཞུགས་པའི་གནས་དངུལ་ཆུའི་རི་ཁྲོད་དུ། ཚེ་ཐར་བྱས་པའི་ལུག་རྣམས་ལ་སྤྱང་ཀིས་གནོད་པར་མི་བྱེད་པར་ལྷན་དུ་རྩེད་མོ་བྱེད་པ་དང་རི་ཁྲོད་དེ་ནས་བྱ་ཁྲས་ཀྱང་བྱེའུ་ལ་གནོད་པ་མི་བྱེད་པར་གསུངས་ཤིང་། ན་ལོར་ངོས་ཀྱང་གནས་དེར་ཆེད་དུ་སོང་ནས་
སེམས་བསྐྱེད་ཀྱི་སྡོམ་པ་བླངས་ཤིང་སྨོན་ལམ་བྱས། 
སྔར་དཔལ་སྤྲུལ་རིན་པོ་ཆེ་རྫོགས་ཆེན་གཤིན་རྗེ་སྒྲུབ་ཕུག་ཏུ་བཞུགས་སྐབས་དབྱར་དུས་ཉིན་ལྟར་སྐུ་ལུས་དུག་སྦྲང་ལ་སྦྱིན་པ་མཛད་ཀྱང་གནོད་པ་མེད་ཅིང་ཕྱིས་སུ་མཁན་ཆེན་ཨ་བུ་ལྷ་སྒོང་གིས་ཀྱང་དེ་ལྟར་མཛད་ཅིང་སྐུ་ལུས་སྦྱིན་པ་བཏོང་སའི་རྡོ་དེ་ད་ལྟ་ཡང་མཇལ་དུ་བཞུགས་པ་དང་། བསྐྱེད་རིམ་ལ་མངའ་དབང་འབྱོར་བའི་རྫོགས་ཆེན་མཁན་ཆེན་པདྨ་བཛྲ་ཚེ་རིང་ལྗོངས་སུ་སྐུ་མཚམས་ལ་བཞུགས་སྐབས་རྒྱལ་འདྲེ་ཞིག་གིས་གནོད་པ་བྱུང་བ་ཡི་དམ་དཔལ་ཆེན་པོ་སྲིད་པ་གསུམ་གང་བ་ཞིག་བསྐྱེད་ཚེ་ཁོ་ཡང་དབུའི་རལ་བའི་སྟེང་དུ་བྱུང་བ། དེ་མ་ཐག་སྙིང་རྗེ་དང་སྟོང་ཉིད་ཀྱིས་མ་ཟིན་པའི་བསྐྱེད་རིམ་རང་ག་བ་ཚད་རྫོགས་པ་ཞིག་འདྲེ་རུ་འགྱུར་བར་དགོངས་ནས་
སྙིང་རྗེའི་ཐུགས་ཀྱིས་ཡི་དམ་ཐུགས་རྗེ་ཆེན་པོ་གསལ་བ་དང་མདུན་དུ་ལྷུང་བ་སོགས། སྔོན་ནས་ད་ལྟའི་བར་དུ་སངས་རྒྱས་བྱང་སེམས་ཀྱི་སྐྱེས་རབས་མདོ་སྡེ་སྤྱི་དང་བླ་མ་རྒྱུད་པའི་རྣམ་ཐར་དག་ཏུ་དངོས་བྱུང་གཏམ་རྒྱུད་ཤིན་ཏུ་མང་པོ་སྣང་བ་ལྟ་བུའོ། 
དེ་བཞིན་འཇིག་རྟེན་ན་རྒྱལ་པོ་ཁྲིམས་དཔོན་དགྲ་སོགས་ཀྱིས་གནོད་ཅིང་འཚེ་བ་སྡང་ཚེ་ཁོང་འཁྲུགས་པ་དང་གནོད་ལན་རྒྱུན་མི་ཆད་པར་མི་བྱ་བ་རང་གི་སེམས་བསྲུང་ནས་བཟོད་པ་སྒོམ་ནུས་ན་
མཐར་གནོད་པ་ཐམས་ཅད་ཞི་བས་འདུལ་བའི་ཐབས་མཆོག་ཀྱང་ཤུགས་ལ་བསྟན་པའོ། །
སེམས་འདི་གཅིག་པུ་བཏུལ་བས་ན། །
དེ་དག་ཐམས་ཅད་ཐུལ་བར་འགྱུར། །
འདི་ལྟར་འཇིགས་པ་ཐམས་ཅད་དང་། །སྡུག་བསྔལ་དཔག་ཏུ་མེད་པ་ཡང་། །སེམས་ལས་བྱུང་བ་ཡིན་ནོ་ཞེས། །ཡང་དག་གསུང་བ་ཉིད་ཀྱིས་བསྟན། 
རང་གི་སེམས་འདི་གཅིག་པུ་བྱམས་སྙིང་རྗེ་བྱང་ཆུབ་ཀྱི་སེམས་དང་ཞི་ལྷག་གི་ཏིང་ངེ་འཛིན་གྱིས་བརྟུལ་བར་བྱས་ན། 
ཚེ་འདི་ཕྱིའི་འཇིགས་པ་དང་གནོད་པ་དེ་དག་ཐམས་ཅད་ཐུལ་བ་དང་འདྲ་བར་འགྱུར་ཞིང་། རྒྱུ་མཚན་འདི་ལྟར་ཏེ་ཚེ་འདི་ཕྱིའི་འཇིགས་པ་ཐམས་ཅད་དང་ཕྱི་དང་ནང་གིའམ་ལུས་དང་སེམས་ཀྱི་སྡུག་བསྔལ་དཔག་ཏུ་མེད་པ་ཡང༌། མཐར་དེད་ན་
རྩ་བ་རང་གི་སེམས་འདོད་ཆགས་ཁོང་ཁྲོ་སོགས་ཉོན་མོངས་པའི་དབང་དུ་སོང་བ་ལས་བྱུང་བ་ཡིན་ནོ་ཞེས། ཡང་དག་པ་བསླུ་བ་མེད་པ་བདེན་པ་ཉག་གཅིག་ལས་རྫུན་པ་མི་གསུངས་པ་སངས་རྒྱས་བཅོམ་ལྡན་ཉིད་ཀྱིས་བསྟན་ཏེ
མདོ་སྡེ་དཀོན་མཆོག་སྤྲིན་ལས། སེམས་ནི་མི་རྟག་པ་ལ་རྟག་པར་མངོན་པར་དགའ་བའོ། 
སྡུག་བསྔལ་ལ་བདེ་བར་མངོན་པར་དགའ་བའོ། 
བདག་མེད་པ་ལ་བདག་ཏུ་མངོན་པར་དགའ་བའོ། 
མི་གཙང་བ་ལ་གཙང་བར་མངོན་པར་དགའ་བའོ། 
གཡོ་ཞིང་མི་བརྟན་པ་ལ་མྱུར་དུ་འགྱུར་བའོ། 
ཉོན་མོངས་པ་རྣམས་ཀྱི་རྩ་བའོ། 
ངན་སོང་རྣམས་ཀྱི་སྒོའོ། 
ཉེ་བའི་ཉོན་མོངས་པ་རྣམས་ཀྱི་གཞིའོ། 
བདེ་འགྲོ་རྣམས་ཆུད་གསོན་པའོ། 
འདོད་ཆགས་དང་ཞེ་སྡང་དང་གཏི་མུག་རྣམས་ཀྱི་རྐྱེན་དུ་གྱུར་པའོ། 
ཆོས་ཐམས་ཅད་ཀྱི་བདག་པོར་གྱུར་པའོ། །
ཞེས་དང་། སེམས་ནི་ཆོས་ཐམས་ཅད་ཀྱི་སྔོན་དུ་འགྲོ་བ་སྟེ་སེམས་ཡོངས་སུ་ཤེས་ན་ཆོས་ཐམས་ཅད་ཡོངས་སུ་ཤེས་པར་འགྱུར་རོ། །
ཞེས་གསུངས་སོ། 
དེ་ཡང་སྐབས་འདིར་བསམ་གཞིག་བྱ་འོས་པ་ནི། འགྲོ་བ་མིའི་འཇིག་རྟེན་འདི་ཆགས་ནས་
ད་ལྟའི་བར་མིའི་འཚོ་གནས་ལ་དཀའ་ཁག་སྡུག་བསྔལ་སེལ་ཕྱིར་རྣམ་དཔྱོད་དང་ལྡན་པ་དག་གིས་གནའ་བོའི་ཆོས་ལུགས་དང་རིག་གནས་སྣ་ཚོགས་པ་ནས་དེང་གི་ཚན་རིག་བཟོ་ལས་བར་གསར་གཏོད་དང་ཞིབ་འཇུག་བྱས་པའི་གྲུབ་འབྲས་ལས། དུས་རབས་གསར་བའི་འཛམ་གླིང་འདིར་བསམ་པ་དང་དངོས་པོའི་དཔལ་ཡོན་འཕེལ་རྒྱས་ཉམས་དགའ་བ་འདི་བྱུང་ཞིང་། རླབས་ཆེ་བའི་སྔོན་བྱོན་བསམ་བློ་བ་དག་གིས་ཞིབ་འཇུག་གི་ཁ་ཕྱོགས་བསྡུས་ན་
ལམ་ཁ་གཉིས་སུ་གྱེས་པ་སྟེ། 
གོ་བདེ་ཕྱིར་དངོས་གཙོ་བ་དང་སེམས་གཙོ་སྨྲ་བའམ་ཡང་ན་བདེ་སྐྱིད་ཕྱི་ནས་འཚོལ་བ་པོ་དང་ནང་སེམས་ནས་འཚོལ་བའི་སྡེ་ཚན་གཉིས་སུ་ངང་གིས་ཆགས། 
དངོས་གཙོ་སྨྲ་བ་བདེ་སྐྱིད་ཕྱི་ནས་འཚོལ་བ་དག་གིས་འགྲོ་བ་མིའི་དཀའ་ཁག་སྡུག་བསྔལ་ཐམས་ཅད་ཕྱི་ཡི་ཟས་གོས་གནས་ཁང་དང་འགྲིམ་འགྲུལ་སྨན་རྫས་སོགས་དངོས་པོའི་མཐུན་རྐྱེན་དབུལ་ཞིང་མ་འདང་པ་ལས་བྱུང་བ་དང་། བཟོ་ལས་ཚན་རྩལ་དར་རྒྱས་སུ་སོང་ནས་
དངོས་འབྱོར་ཕུན་སུམ་ཚོགས་པ་བྱུང་ན་
མིའི་འཇིག་རྟེན་འདིར་སྡུག་བསྔལ་མེད་པའི་བདེ་སྐྱིད་ཀྱི་ཡུལ་དུ་བསྐྲུན་ཐུབ་པར་ཡིད་ཆེས་བྱས་ཤིང་འབད་པ་ཤུགས་དྲག་བྱས་པའི་འབྲས་བུ་ལས། དུས་རབས་འདིའི་འཛམ་གླིང་སྤྱི་དང་དར་རྒྱས་ཆེ་བའི་ཡུལ་གྲུ་འགའ་ཞིག་ཏུ་ཟས་གོས་ཀྱིས་ཕོངས་པའི་དཀའ་ཁག་སེལ་བ་མ་ཟད། འགྲིམ་འགྲུལ་དང་སྨན་དཔྱད་སོགས་སྟབས་བདེ་རུ་ཕྱིན་ནས་
གནས་སྐབས་ཀྱི་ཕན་པ་རྒྱ་ཆེན་བསྐྲུན་ཡོད་པ་དངོས་ཡོད་མངོན་གསལ་ལ། འོན་ཀྱང་དཔག་ཚོད་ལྟར་དཀའ་ཁག་ཐམས་ཅད་སེལ་མ་ནུས་པར་ནང་སེམས་ཀྱི་འདོད་རྔམས་དང་ཉོན་མོངས་ཤུགས་ཆེ་རུ་སོང་བས་སེམས་འཁྲུགས་པའི་ནད་དང་རང་ཤིའི་གྲངས་ཚད་སྔར་བས་འཕར་བ་སོགས་སྤྱི་ཚོགས་ལ་དཀའ་ཁག་སྡུག་བསྔལ་གསར་བ་མང་དུ་བྱུང་བ་མཐོང་གསལ་ལྟར་གྱུར། 
གནའ་བོའི་ཆོས་ལུགས་སྤྱི་དང་ནང་བསྟན་རིག་གཞུང་ནི་བདེ་སྐྱིད་སེམས་ལས་འཚོལ་བའི་ཕྱོགས་སུ་གཏོགས་མོད། 
འོན་ཀྱང་སྣོད་བཅུད་ཐམས་ཅད་སེམས་ལས་བྱུང་བ་དང་ཕྱི་དངོས་པོའི་མཐུན་རྐྱེན་གྱིས་གནས་སྐབས་ཀྱི་བདེ་སྐྱིད་སྐྲུན་པའི་རྐྱེན་གྲོགས་གཏན་ནས་མི་བྱེད་པ་ནང་བསྟན་པས་ནམ་ཡང་མི་འདོད་པ་ཤེས་དགོས་ལ། ནང་པའི་ལྟ་གྲུབ་ཀྱི་མཐོ་ཤོས་དབུ་མ་ཐལ་འགྱུར་བས། གཟུགས་མེད་ན་
ནི་སེམས་ཡོད་མ་འཛིན་ཅིག །
སེམས་ཡོད་ཉིད་ནའང་གཟུགས་མེད་མ་འཛིན་ཅིག །
དེ་དག་ཤེས་རབ་ཚུལ་མདོར་སངས་རྒྱས་ཀྱིས། །མཚུངས་པར་སྤངས་ཤིང་མངོན་པའི་ཆོས་ལས་གསུངས། །
ཞེས་གསུངས་པས་སེམས་གཙོ་སྨྲ་བ་དང་དངོས་གཙོ་སྨྲ་བ་གཉིས་ཀ་མིན་པར་ཐ་སྙད་དུ་རྟེན་འབྲེལ་སྨྲ་བ་དང་དོན་དམ་དུ་སྟོང་ཉིད་སྤྲོས་བྲལ་སྨྲ་བ་ཡིན་པས་དབུ་མ་པ་ཞེས་བརྗོད། 
དེས་ན་འཇིག་རྟེན་གྱི་སྡུག་བསྔལ་དང་བདེ་བ་ཐམས་ཅད་སྐྱེད་པའི་འབྱུང་རྩ་རྒྱུ་རྐྱེན་རྟེན་འབྲེལ་འཛོམས་པ་ལས་བྱུང་ཞིང་། དེ་ཡང་ཕྱི་ཡི་དངོས་པོ་དང་ནང་གི་སེམས་གཉིས་ཀ་ལས་འབྱུང་བ་དང་། དེ་ལས་ཀྱང་འབྱུང་རྐྱེན་གཙོ་ཆེ་བ་མང་ཤོས་དང་མཐར་གཏུག་ནས་
དེད་ན་
རྩ་བ་སེམས་ལ་ཐུག་ཡོད་པས་རྒྱལ་སྲས་གོ་བུ་ཏ་མས་དངོས་འབྱོར་གྱིས་ཕྱུག་པའི་རྒྱལ་སྲིད་དོར་ནས་
སེམས་ཀྱི་ཞི་བདེ་འཚོལ་ཕྱིར་དབུ་ཟླུམ་ཞབས་རྗེན་གྱིས་ནགས་སུ་ཕེབས་ཤིང་། ཁོང་གཅིག་གིས་མ་ཚད་རྒྱལ་སྲས་ཞི་བ་ལྷ་དང་རྗེ་བཙུན་མི་ལ་རས་པ། དཔལ་སྤྲུལ་སེམས་དཔའ་ཆེན་པོ་ནས་བདག་གི་བླ་མ་བྱ་བྲལ་མཁན་ཆེན་ཆོས་དབྱིངས་ཁྱབ་བརྡལ་སོགས་མང་པོ་ཞིག་ཕྱི་ཡི་དངོས་འབྱོར་ཅི་ཡང་མེད་ན
འང་ནང་གི་བདེ་སྐྱིད་བླ་ན་
མེད་པ་རྙེད་པ་སྐུ་ཚེའི་མྱོང་བ་དངོས་ལྟ་བུ་ཡིན། 
དེ་ལྟ་བུའི་ཆོད་སེམས་དང་ལྡན་ཚེ་དངོས་འབྱོར་ལ་ཅུང་ཟད་ཀྱང་བརྟེན་མ་དགོས་པར་བདེ་སྐྱིད་ཆ་ཚང་ཞིང་མཐར་ཐུག་པ་སེམས་ནས་རྙེད་ངེས་ཡིན་ལ་གཞུང་འདིའི་ལམ་སྟོན་དང་ཐོབ་བྱ་མཐར་ཐུག་པའང་དེ་ཡིན་མོད། འོན་ཀྱང་དུས་རབས་གསར་བའི་ནང་བའི་རྗེས་འཇུག་པས་གཉིས་ཀ་བོར་མ་ཐུབ་ཅིང་ཕྱི་ནང་གི་བདེ་སྐྱིད་གཉིས་ཀ་འཐོབ་པར་འདོད་པས་གཉིས་ཀའི་བདེ་སྐྱིད་མི་རྙེད་པའམ། ཡང་ན་གཉིས་ཀའི་ཆ་ཤས་ཆུང་ངུ་རེ་ལས་མི་རྙེད་པའི་དཀའ་ཁག་འཕྲད་བཞིན་པའོ། །
སེམས་ཅན་དམྱལ་བའི་མཚོན་ཆ་རྣམས། །སུ་ཞིག་གིས་ནི་ཆེད་དུ་བྱས། །
ལྕགས་སྲེག་ས་གཞི་སུ་ཡིས་བྱས། །
མེ་ཚོགས་དེ་དག་ཅི་ལས་བྱུང་། 
དེས་ན་འགྲོ་བ་རིགས་དྲུག་གི་འཁྲུལ་སྣང་སྡུག་བསྔལ་སྤྱི་དང་བྱེ་བྲག་སེམས་ཅན་སྡིག་པའི་རྣམ་སྨིན་འཁྲུལ་སྣང་ཚབས་པོ་ཆེ་ལས་བྱུང་བའི་དམྱལ་བའི་གནས་ཀྱི་ཤལ་མ་རིའི་སྡོང་པོ་སོགས་མཚོན་ཆ་རྣམས་ཀྱང་། སུ་ཞིག་གིས་ནི་ཕྱི་རོལ་ན་ཆེད་གཏད་དུ་བཟོས་ནས་
བྱས་པ་མེད་ཅིང་དམྱལ་བའི་མདག་མེས་ཁྱབ་པའི་ལྕགས་སྲེག་གི་ས་གཞི་ཡང་སུ་ཡིས་བྱས་པ་མེད་ལ། ཁྲོ་ཆུ་ཁོལ་མ་བསྐོལ་བྱེད་སོགས་མེ་ཚོགས་དེ་དག་ཅི་ལས་བྱུང་བརྟགས་ན་
ཕྱི་རོལ་ཁོ་ནར་ཡོད་པ་མིན་པར། །དེ་འདྲ་དེ་དག་ཐམས་ཅད་ཀྱང་། །སྡིག་སེམས་ཡིན་པར་ཐུབ་པས་གསུངས། 
དམྱལ་བའི་སྣོད་བཅུད་སྡུག་བསྔལ་དེ་དང་དེ་འདྲ་བ་ཡི་དྭགས་སོགས་རིགས་དྲུག་གི་གནས་རིས་ཚེ་ཚད་སྡུག་བསྔལ་གྱི་རྣམ་གྲངས་དེ་དག་ཐམས་ཅད་ཀྱང་། སྡིག་པའི་རྣམ་སྨིན་སེམས་འཁྲུལ་སྣང་ལས་བྱུང་བ་ཡིན་པ་ཐུབ་པ་བཅོམ་ལྡན་འདས་ཀྱིས་གསུངས་ཏེ
འགྲོ་བ་རྣམ་འབྱེད་ཀྱི་མདོ་ལས། ལྕགས་ཀྱི་ས་གཞི་འབར་ཞིང་ཚ། །
འབར་བའི་མེ་ལྕེས་ཀུན་ནས་ཁྱབ། །
ལྕགས་ཀྱི་སོག་ལེ་རྣོན་པོ་ཡིས། །ལུས་གཅིག་ཆ་ཤས་བསྒྱུར་གཤོགས་པ། །ལུས་ངག་ཡིད་ཀྱི་སྡིག་པ་ཅན། །རྣམས་ཀྱི་སེམས་ལས་བྱུང་བ་ཡིན། །
ཞེས་དང་། རྡོ་རྗེ་སྙིང་པོའི་མདོར་ཡང་། འཇམ་དཔལ་སེམས་ཅན་དམྱལ་བ་རྣམས་ནི་ཡོད་པ་མ་ཡིན་པ་ལ་བྱིས་པ་སོ་སོའི་སྐྱེ་བོ་རྣམས་ཀྱིས་ཕྱིན་ཅི་ལོག་གིས་བསྒྲུབས་ཏེ་
རང་རང་གི་རྣམ་པར་རྟོག་པ་ལས་བྱུང་བའོ། །
ཞེས་གསུངས་སོ། །
དེ་ལྟར་འཇིག་རྟེན་གསུམ་པོ་ན། །
སེམས་ལས་འཇིགས་པ་གཞན་འགའ་མེད། 
གོང་དུ་གསུངས་པ་དེ་ལྟར་འཇིག་རྟེན་གསུམ་སྟེ་ས་འོག་ས་སྟེང་ས་བླའི་འཇིག་རྟེན་གསུམ་མམ་འདོད་ཁམས་གཟུགས་ཁམས་གཟུགས་མེད་བཅས་ཁམས་གསུམ་པོ་ཐམས་ཅད་ན། 
རང་གི་སེམས་འཁྲུལ་བ་སྡིག་པའི་དབང་དུ་གྱུར་པ་འདི་ལས་འཕྲལ་ཡུན་གནོད་ཚབས་ཆེ་བ་འཇིགས་པའི་ཡུལ་གཞན་ཞིག་ཕྱི་རོལ་ན་འགའ་ཡང་མེད་པས་སེམས་འདུལ་བ་ལས་གལ་གནད་ཆེ་བ་ཅི་ཡང་མེད་དོ། །
མདོ་དྲན་པ་ཉེར་གཞག་ལས། སེམས་ནི་དགྲ་ནང་དགྲ་ཆེན་ཏེ། །
སེམས་ལས་གཞན་པའི་དགྲ་མེད་དོ། །
གཙུབ་ཤིང་རང་གིས་རང་སྲེག་ལྟར། །སེམས་ནི་རང་གི་སེམས་ཀྱིས་སྲེག །ཅེས་གསུངས་སོ།། 
གཉིས་པ་དགེ་བ་ཐམས་ཅད་སེམས་ལས་བྱུང་ཚུལ་ནི། །གལ་ཏེ་འགྲོ་བ་དབུལ་བོར་བས། །སྦྱིན་པའི་ཕ་རོལ་ཕྱིན་ཡིན་ན། །
ད་དུང་འགྲོ་བཀྲེན་ཡོད་ན་སྔོན། །སྐྱོབ་པ་ཇི་ལྟར་ཕ་རོལ་ཕྱིན། 
དེ་ལྟར་མི་དགེ་བ་དང་སྡིག་པའི་རྣམ་སྨིན་ཐམས་ཅད་སེམས་ཀྱིས་བསྐྱེད་པར་མ་ཟད་དགེ་བའི་ཚོགས་ཀྱང་ཐེག་པ་ཆེན་པོའི་ལུགས་སུ་ནང་ཡུལ་ཅན་སེམས་ཀྱི་ཐོག་ནས་
གཙོ་བོ་འཇོག་པ་ལས། ཉན་ཐོས་སྡེ་བ་ལྟར་ཕྱི་ཡུལ་དངོས་པོའི་སྟེང་ནས་འཇོག་པ་མིན་ཏེ
དཔེར་ན། ཕར་ཕྱིན་དྲུག་གི་དགེ་ཚོགས་ལས་སྦྱིན་པའི་ཕར་ཕྱིན་ལྟ་བུ་ཡང་། གལ་ཏེ་འགྲོ་བ་སེམས་ཅན་ཐམས་ཅད་པོ་ལ་ལོངས་སྤྱོད་བྱིན་ནས་
དབུལ་བའི་སྡུག་བསྔལ་བོར་བས་ད་གཟོད་སྦྱིན་པ་པོའི་སྦྱིན་པའི་ཕ་རོལ་ཏུ་ཕྱིན་པ་རྫོགས་པར་ཡིན་པར་འདོད་དགོས་ན་
མི་འཐད་དེ
འཇིག་རྟེན་འདིར་སོ་སོའི་ལས་དང་རྣམ་སྨིན་གྱི་དབང་གིས་སྔོན་ནས་ད་དུང་སྟེ་ད་ལྟའི་བར་དུ་འགྲོ་བ་མི་ཉུང་བ་བཀྲེན་པ་དབུལ་ཕོངས་སུ་ལུས་ནས་ཡོད་པ་མངོན་སུམ་ཡིན་ན། 
སྔོན་ནས་སྐྱོབ་པ་སངས་རྒྱས་རྣམས་རྫོགས་སྨིན་སྦྱང་གསུམ་མཐར་ཕྱིན་ནས་
སངས་རྒྱས་སུ་ཟིན་པ་དེ་ཡང་ཇི་ལྟར་སྦྱིན་པའི་ཕ་རོལ་ཏུ་ཕྱིན་པ་མ་རྫོགས་པར་ཁས་ལེན་དགོས་པར་འགྱུར་བས་སོ། 
འོ་ན་ན་སྦྱིན་པའི་ཕར་ཕྱིན་རྫོགས་པའི་ཚུལ་ཇི་ལྟར་ཡིན་ཞེ་ན། །
བདོག་པ་ཐམས་ཅད་འབྲས་བཅས་ཏེ། །
སྐྱེ་བོ་ཀུན་ལ་གཏོང་སེམས་ཀྱིས། །སྦྱིན་པའི་ཕ་རོལ་ཕྱིན་གསུངས་ཏེ། །
དེ་ལྟས་དེ་ནི་སེམས་ཉིད་དོ། 
ཕྱི་རོལ་ཏུ་སེམས་ཅན་རྣམས་དབུལ་བ་དང་བྲལ་ཐུབ་ཀྱང་རུང་མ་ཐུབ་ཀྱང་རུང་སྟེ་
རང་གི་སེམས་སྟེང་ནས་བདོག་པ་སྟེ་ཡོད་པའི་དངོས་པོ་ལུས་ལོངས་སྤྱོད་དགེ་ཚོགས་གསུམ་གྱིས་བསྡུས་པ་ཐམས་ཅད་གཏོང་བའི་སེམས་གོམས་ཤིང་མཐར་ཕྱིན་པས་སྦྱིན་པའི་ཚོགས་རྫོགས་ཤིང་དངོས་སུ་བྱིན་པ་ལྟར་འབྲས་བུ་དང་བཅས་པ་ཡིན་ཏེ
སྦྱིན་ཡུལ་སྐྱེ་བོ་ཀུན་ལ་གཏོང་བར་འདོད་པའི་སེམས་གོམས་པ་རབ་ཀྱི་མཐར་ཕྱིན་ནས་
ཆགས་པ་དང་སེར་སྣ་བྲལ་བ་དེ་ཉིད་ཀྱིས་སྦྱིན་པའི་ཕ་རོལ་ཏུ་ཕྱིན་པའི་ཉམས་ལེན་ཡོངས་སུ་རྫོགས་ནུས་པ་མདོ་ལས་གསུངས་ཏེ
བློ་གྲོས་མི་ཟད་པས་བསྟན་པ་ལས། སྦྱིན་པའི་ཕ་རོལ་ཏུ་ཕྱིན་པ་གང་ཞེ་ན། 
འདི་ལྟ་སྟེ་བདོག་པ་ཐམས་ཅད་འབྲས་བུ་དང་བཅས་ཏེ་གཞན་ལ་གཏོང་བའི་སེམས་སོ། །
ཞེས་གསུངས་པ་རྒྱུ་མཚན་དེ་ལྟ་བས་ན་སྦྱིན་པའི་ངོ་བོ་ནི་གཏོང་སེམས་དང་དེ་གོམས་པ་མཐར་ཕྱིན་པ་ལས་སྦྱིན་པའི་ཕར་ཕྱིན་རྫོགས་པའི་ཚད་ཉིད་དུ་འདོད་པས་ན་དགེ་ཚོགས་ཐམས་ཅད་སེམས་ཀྱི་སྟེང་ནས་སྒྲུབ་པ་ཉིད་དོ། 
དེ་བཞིན་ཚུལ་ཁྲིམས་ཡང་གཙོ་བོ་རང་གི་སེམས་ལ་རག་ལས་པ་སྟེ། །
ཉ་ལ་སོགས་པ་གང་ཞིག་ཏུ། །དེ་དག་གསོད་མི་འགྱུར་བར་བསྐྲད། །སྤོང་བའི་སེམས་ནི་ཐོབ་པ་ལས། །ཚུལ་ཁྲིམས་ཕ་རོལ་ཕྱིན་པར་བཤད། 
སྲོག་གཅོད་སྤོང་བའི་ཚུལ་ཁྲིམས་ལྟ་བུ་ཡང་རང་གི་སེམས་ཐོག་ནས་
དམ་བཅའ་བ་ལས་གསད་བྱའི་ཉ་དང་རི་དྭགས་ལ་སོགས་པ་ཡུལ་གང་ཞིག་ཏུ་དེ་དག་ཐམས་ཅད་གསོད་པར་མི་འགྱུར་བ་དང་མི་འཆི་བའི་གནས་སུ་བསྐྲད་པའམ་སྤོར་བའི་ཐབས་མ་མཆིས་ཤིང་། སེམས་ཅན་ཐམས་ཅད་ཀྱི་ཚེ་སྲོག་ལ་འཚེ་བའི་ལས་དང་གཞན་ནོར་རྐུ་བ་སོགས་ཉེས་སྤྱོད་ཐམས་ཅད་སྤོང་བའི་སེམས་ནི་ཐོབ་ཅིང་། དེ་ལྟར་གོམས་པ་ཚད་རྫོགས་པ་ན་ཚུལ་ཁྲིམས་ཀྱི་ཕར་ཕྱིན་རྫོགས་པའི་ཚད་ཡིན་པར་མདོ་ལས་བཤད་དེ
ཇི་སྐད་དུ་མདོ་ལས། བྱམས་པའི་སེམས་ཀུན་ཏུ་བསྟེན་པ་དང་གོམས་པར་བྱེད་པ་དང་། ལན་མང་དུ་ཡིད་ལ་བྱེད་ན་ཚུལ་ཁྲིམས་ཡོངས་སུ་རྫོགས་པར་འགྱུར་རོ། །
ཞེས་དང་། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་གང་ཞེ་ན། 
གཞན་ལ་གནོད་པ་སྤོང་བའི་སེམས་པའོ། །
ཞེས་གསུངས་སོ། 
དེ་བཞིན་བཟོད་པ་ཡང་གཙོ་བོ་སེམས་ཐོག་ནས་འཇོག་དགོས་པ་སྟེ། །
སེམས་ཅན་མི་བསྲུན་ནམ་མཁའ་བཞིན། །དེ་དག་གཞོམ་གྱིས་ཡོང་མི་ལང་། །ཁྲོ་བའི་སེམས་འདི་གཅིག་བཅོམ་ན། །
དགྲ་དེ་ཐམས་ཅད་ཆོམས་དང་འདྲ། 
ཁོང་ཁྲོ་སྐྱེ་བའི་ཡུལ་སེམས་ཅན་མི་བསྲུན་བསམ་སྤྱོད་ངན་པ་གྲངས་མང་བ་ནི་ནམ་མཁས་མ་ཁྱབ་མེད་པ་བཞིན་དུ་ས་ཕྱོགས་གང་སར་གནས་ལ། དེ་དག་ཐམས་ཅད་དྲག་པོས་གཞོམ་པ་དང་ཞི་བས་འདུལ་བར་བགྱིས་ཏེ་
གཏན་མེད་བྱེད་པའི་དུས་ཡོང་ཡེ་ནམ་ཡང་གྲངས་ཀྱིས་མི་ལང་པས་རྫོགས་མཐའ་མི་སྲིད་ལ། དེ་བས་རང་གི་ཁོང་ཁྲོ་བའི་སེམས་འདི་གཅིག་པུ་གཉེན་པོ་དྲན་ཤེས་སོགས་ཀྱིས་བཅོམ་ན་
ཕྱི་རོལ་གྱི་དགྲ་དེ་དག་ཐམས་ཅད་ཆོམས་པ་དང་འདྲ་བར་འགྱུར་ཏེ
གནོད་བྱེད་ལ་དགྲར་མི་འཛིན་པར་བཟོད་པ་གོམས་ན་དགྲ་ཐམས་ཅད་ཉེ་བར་ཞི་བར་འགྱུར་བས་སོ། 
མདོ་ལས། བཟོད་པའི་ཕ་རོལ་ཏུ་ཕྱིན་པ་གང་ཞེ་ན། 
སེམས་ཀུན་ནས་མནར་སེམས་པ་དང་བྲལ་བའོ། །
ཞེས་དང་། ཁྲོ་བ་ཐུལ་ན་དགྲ་ཞི་བར་འགྱུར་གྱི་གཞན་དུ་ན་དགྲ་འཕེལ་ལོ། །
ཞེས་གསུངས་པ་ལྟར་རོ། །
ས་སྟེང་འདི་དག་ཀོས་གཡོག་ཏུ། །དེ་སྙེད་ཀོ་བས་ག་ལ་ལང་། །ལྷམ་མཐིལ་ཙམ་གྱི་ཀོ་བས་ནི། །ས་སྟེང་ཐམས་ཅད་གཡོག་དང་འདྲ། 
གཞན་ཡང་དཔེར་ན་འཛམ་གླིང་གི་ས་ཆེན་པོའི་སྟེང་འདི་དག་ཐམས་ཅད་ཀོ་བས་གཡོགས་དགོས་ན། 
དེ་སྙེད་ཀོ་བས་ག་ལ་ལང་སྟེ་འདང་བ་མི་སྲིད་ཅིང་དེ་བས་རང་གི་ལྷམ་མཐིལ་ཆུང་ངུ་ཙམ་ལ་ཀོ་བས་ནི་གཡོགས་པར་བྱས་ན། 
ས་སྟེང་ཐམས་ཅད་ཀོ་བས་གཡོགས་པ་དང་འདྲ་བར་གང་དུ་ཕྱིན་ཡང་ཚེར་མ་སོགས་ཀྱིས་རྐང་བར་གནོད་པར་མི་འགྱུར་བ་ལྟར་རོ། །
དེ་བཞིན་ཕྱི་རོལ་དངོས་པོ་ཡང་། །བདག་གིས་ཕྱིར་བཟློག་མི་ལང་གི །བདག་གི་སེམས་འདི་ཕྱིར་བཟློག་བྱའི། །གཞན་རྣམས་བཟློག་གོ་ཅི་ཞིག་དགོས། 
དཔེ་དེ་བཞིན་དུ་ཕྱི་རོལ་གྱི་དགྲ་དང་མི་འདོད་ཉེར་འཚེའི་རིགས་སུ་གྱུར་པའི་དངོས་པོ་ཇི་སྙེད་པ་ཡང་། བདག་ཉིད་ཀྱིས་ཐབས་སྣ་ཚོགས་པའི་སྒོ་ནས་ཕྱིར་བཟློག་པ་དང་མེད་པར་བྱེད་མི་ནུས་ཤིང་། རེ་འགའ་ནུས་ན
འང་ཐམས་ཅད་གྲངས་ཀྱིས་མི་ལང་པས་གཞོམ་པར་མི་ནུས་ཤིང་མཐའ་མེད་ཅིང་། དེ་བས་བདག་ཉིད་ལ་དབང་བའི་ཡིད་མི་བདེ་བ་དང་སྡུག་བསྔལ་སྐྱེད་བྱེད་སེམས་འདི་གཅིག་པུ་ཁྲོ་བ་དང་འདོད་ཆགས་སོགས་ཀྱི་རྗེས་སུ་མི་འབྲངས་པར་ཕྱིར་བཟློག་པར་བྱ་ཡི། དེ་བཟློག་ན་
མི་བདེ་བ་དང་སྡུག་བསྔལ་བའི་གནོད་པ་ཅི་ཡང་མེད་པར་འགྱུར་བས་གཞན་ཕྱི་རོལ་གྱི་དགྲ་སོགས་རྣམས་བཟློག་གོ་ཞེས་འབད་པ་བྱས་པས་དགོས་པ་ཅི་ཞིག་ཡོད་དེ་
ཐབས་ལ་མི་མཁས་པ་དགོས་མེད་ཉིད་དུ་ཟད་དོ། 
དེ་བཞིན་བརྩོན་འགྲུས་ཀྱང་ལུས་ངག་གི་དཀའ་ཐུབ་ཙམ་མ་ཡིན་པར་སེམས་གཙོ་སྟེ། །
སེམས་གསལ་གཅིག་བསྐྱེད་འབྲས་བུ་གང་། །ཚངས་ལ་སོགས་པ་ཡིན་པ་ལྟར། །ལུས་ངག་བཅས་པའི་འབྲས་བུ་ཡང་། །སྤྱོད་པ་ཞན་པས་དེ་ལྟ་མིན། 
དགེ་བ་ལ་སེམས་སྤྲོ་བའམ་གསལ་བའི་བློ་གཅིག་བསྐྱེད་པའི་འབྲས་བུ་གང་གིས་མཐོ་རིས་ཚངས་པའི་འཇིག་རྟེན་ལ་སོགས་པ་རུ་སྐྱེས་པར་བྱེད་པ་ཡིན་པ། མདོ་མྱང་འདས་ལས། སྔོན་མ་སྨད་གཉིས་ཀྱིས་ཆུ་བརྒལ་བའི་ཚེ་གཉིས་ཀ་ཆུས་ཁྱེར་པ་ན། 
མས་བུ་མོ་འདི་མ་ཤི་ན་
སྙམ་པ་དང་བུ་མོས་མ་མ་ཤི་ན་
ཅི་མ་རུང་སྙམ་པའི་ཕན་ཚུན་བྱམས་པའི་སེམས་སམ་སྙིང་བརྩེའི་བསམ་པ་ཤིན་ཏུ་གསལ་པོ་སྐྱེས་པ་ལས་གཉིས་ཀ་ཆུས་ཁྱེར་ནས་
ཤི་བར་གྱུར་ཀྱང་དགེ་སེམས་དེའི་སྟོབས་ཀྱིས་ཚངས་པའི་གནས་སུ་སྐྱེས་པར་གསུངས་པ་དང་། བྱམས་པ་དང་སྙིང་རྗེ་དགའ་དང་བཏང་སྙོམས་རིས་སུ་ཆད་པས་ཀྱང་ཚངས་གནས་སུ་སྐྱེ་བར་བྱེད་པས་ཚངས་པའི་གནས་པ་བཞི་ཞེས་གསུངས་པ་ལྟར། ལུས་ངག་གི་ལས་སེམས་ཀྱི་ཀུན་སློང་བཅས་པ་དགེ་བས་རྩིས་ཟིན་པའི་ཕྱིར་འབྲས་བུ་དེ་ལྟར་ཐོབ་པ་ཡིན་གྱི། ལུས་ངག་གི་སྤྱོད་པ་ཞན་པ་སྟེ་རྣམ་པ་དགེ་བ་ལྟར་སྣང་ཡང་ཀུན་སློང་དགེ་སེམས་ཙམ་གྱིས་མ་ཟིན་ན་འབྲས་བུ་དེ་ལྟ་བུ་ཚངས་པའི་གནས་སོགས་སུ་སྐྱེ་བའང་ཐོབ་པ་མ་ཡིན་ནོ། །
གཞན་བསམ་གཏན་གྱི་ཕར་ཕྱིན་ཡང་སེམས་ཀྱི་ཉམས་ལེན་ཡིན་ཏེ། །
བཟླས་བརྗོད་དང་ནི་དཀའ་ཐུབ་ཀུན། །ཡུན་རིང་དུས་སུ་སྤྱད་བྱས་ཀྱང་། །སེམས་གཞན་གཡེངས་པས་བྱས་པ་ནི། །དེ་ཉིད་རིག་པས་དོན་མེད་གསུངས། 
ངག་གི་ཁ་ཏོན་དང་གཟུངས་སྔགས་བཟླས་བརྗོད་དང་ནི་ལུས་མཚམས་ལ་སྡོད་པ་དང་ཁ་ཟས་གཉིད་སོགས་སྤངས་ཏེ། 
སྒོ་གསུམ་དཀའ་ཐུབ་ཀུན་ལ་གནས་པ་ཐུན་རེ་གཉིས་ཙམ་མ་ཡིན་པར་ཡུན་རིང་མོའི་དུས་སུ་དཀའ་སྤྱད་བྱས་ཀྱང་། སེམས་ཀྱི་དམིགས་པ་ཡུལ་གཞན་ལ་གཡེངས་པས་དགེ་བ་བྱས་པ་ནི་ཆོས་ཐམས་ཅད་ཀྱི་དེ་ཉིད་མངོན་སུམ་དུ་རིག་པ་བཅོམ་ལྡན་འདས་ཀྱིས་དོན་འབྲས་ཅི་ཡང་མེད་པར་གསུངས་ཏེ
ཏིང་ངེ་འཛིན་སྡུད་པའི་མདོ་ལས། དགེ་སློང་དག་འདོད་པ་ལ་སེམས་གཡེངས་པའི་དཀའ་ཐུབ་དང་ཁ་ཏོན་ལ་སོགས་པ་ནི་འབྲས་བུ་མེད་པར་འགྱུར་རོ། །
ཞེས་དང་། ཡུམ་མདོ་ལས། སེམས་གཡེངས་པས་ནི་བདག་གི་དོན་ཡང་འགྲུབ་པར་མི་འགྱུར་ན་
གཞན་གྱི་དོན་ལྟ་ཅི། དེའི་ཕྱིར་སེམས་གཡེངས་པའི་གོ་སྐབས་ནི་འགའ་ཙམ་ཡང་དབྱེ་བར་མི་བྱའོ། །
ཞེས་སོགས་གསུངས་སོ། 
ཤེས་རབ་ཀྱི་ཕ་རོལ་ཏུ་ཕྱིན་པའི་ཉམས་ལེན་ཡང་སེམས་ཀྱི་ཐོག་ནས་འཇོག་པ་སྟེ། །
གང་གིས་ཆོས་ཀྱི་གཙོ་བོ་མཆོག །སེམས་ཀྱི་གསང་འདི་མ་ཤེས་ན། །
བདེ་ཐོབ་སྡུག་བསྔལ་གཞོམ་འདོད་ཀྱང་། །དེ་དག་དོན་མེད་གྱི་ནར་འཁྱམས། ཐར་དང་ཐམས་ཅད་མཁྱེན་པ་ཐོབ་པར་འདོད་པའི་སྐྱེ་བོ་གང་གིས་དམ་པའི་ཆོས་ཐམས་ཅད་ལས་གཙོ་བོ་མཆོག་ཏུ་གྱུར་པ་ཟབ་པ་ནི། སྤྱིར་ལུས་ངག་ཡིད་གསུམ་སྒོ་གསུམ་ལས་ཡིད་ཀྱི་དགེ་བ་དད་དང་ངེས་འབྱུང་བྱམས་དང་སྙིང་རྗེ་བྱང་སེམས་ནས་ཞི་ལྷག་གི་ཏིང་འཛིན་སོགས་མཆོག་ཡིན་པ་དང་། བྱེ་བྲག་ཏུ་སེམས་ཀྱི་གསང་བ་སྟེ་སེམས་ཀྱི་འཁྲུལ་རྟོག་སྐྱེ་དགག་གནས་གསུམ་གཞི་མེད་རྩ་བ་དང་བྲལ་ཞིང་སེམས་ཉིད་ངོ་བོ་སྟོང་བ་རང་བཞིན་གསལ་བའི་གནད་འདི་མ་ཤེས་པའམ་མ་རྟོགས་ན
མཐར་ཐུག་གི་བདེ་བ་སངས་རྒྱས་འཐོབ་པར་འདོད་པ་དང་སྡུག་བསྔལ་ཐམས་ཅད་གཞོམ་པར་འདོད་ཀྱང་དེ་དག་དོན་འབྲས་ཆེན་པོ་མེད་པ་དང་མན་ངག་གི་གནད་ཟབ་མོ་མི་ཤེས་པར་གྱི་ནར་རྨོངས་པར་འཁྱམས་པ་སྟེ། 
སྡུག་བསྔལ་མཐའ་དག་ཉོན་མོངས་པས་བསྐྱེད་ཅིང་དེ་ཉིད་བདག་འཛིན་ལས་བྱུང་ཕྱིར། བདག་འཛིན་སྤོངས་བྱེད་ལ་དེ་དང་འཛིན་སྟངས་འགལ་བའི་གཉེན་པོ་བདག་མེད་རྟོགས་པའི་ཤེས་རབ་སྐྱེད་དགོས་ན
དེ་ཡང་སེམས་གཞི་མེད་རྩ་བྲལ་སྟོང་ཉིད་བདག་མེད་དུ་གཏན་ལ་ཕབ་པས་གྱང་མེད་ན་
རི་མོ་ཤུགས་ལ་དག་པ་ལྟར་འཁོར་འདས་སྣོད་བཅུད་ཀྱི་འཛིན་ཞེན་ཡོངས་སུ་དག་པ་སོགས་ཞིབ་པར་གསང་སྔགས་རྫོགས་པ་ཆེན་པོའི་མན་ངག་གི་ཡི་གེ་རྣམས་ལས་གསུངས་པ་ལྟར་ལ། མཚན་ཉིད་ཐེག་པའི་མདོ་སྡེ་དག་ལས་ཀྱང་བསྡུས་པའི་སྒོ་ནས་ཕྱོགས་ཙམ་བསྟན་ཏེ
འོད་སྲུང་སེམས་ནི་ཀུན་ཏུ་བཙལ་ན་མི་རྙེད་དེ་གང་མི་རྙེད་པ་དེ་ནི་མི་དམིགས་པའོ། །
གང་མི་དམིགས་པ་དེ་ནི་དུས་གསུམ་ལས་འདས་པ་སྟེ་དེ་ནི་ཡོད་པའང་མ་ཡིན་མེད་པའང་མ་ཡིན་ནོ། །
ཞེས་དང་། ཡུམ་མདོ་ལས་ཀྱང་། སེམས་ལ་སེམས་མ་མཆིས་ཏེ་སེམས་ཀྱི་རང་བཞིན་ནི་འོད་གསལ་བའོ། །
ཞེས་སོགས་གསུངས་པ་ལྟར་རོ།། 
གསུམ་པ་དེས་ན་ངེས་པར་སེམས་བསྲུང་དགོས་པར་བསྟན་པ་ནི། །དེ་ལྟས་བདག་གི་སེམས་འདི་ནི། །ལེགས་བཟུང་ལེགས་པར་བསྲུང་བར་བྱ། །
སེམས་བསྲུང་བརྟུལ་ཞུགས་མ་གཏོགས་པ། །བརྟུལ་ཞུགས་མང་པོས་ཅི་ཞིག་བྱ། 
དགེ་སྡིག་ཐམས་ཅད་སེམས་ཀྱིས་སྐྱེད་ཅིང་སེམས་ཀྱི་ངོ་བོར་གནས་པ་གོང་དུ་བཤད་པའི་རྒྱུ་མཚན་དེ་ལྟ་བས་ན། 
བདག་གིས་སེམས་འདི་ནི་དྲན་པ་ལ་བརྟེན་ནས་ལེགས་པར་མི་གཡོ་བར་གཟུང་ཞིང་ཤེས་བཞིན་ལ་བརྟེན་ནས་མི་ཉམས་པར་ལེགས་པར་བསྲུང་བར་བྱའོ། །
སེམས་བསྲུང་བའི་བརྟུལ་ཞུགས་སམ་བསླབ་པ་འདིའི་ནང་དུ་བསླབ་པ་ཐམས་ཅད་འདུ་བས་འདི་ནི་བརྟུལ་ཞུགས་ཉམས་ལེན་ཐམས་ཅད་ཀྱི་གཙོ་བོ་གོང་ན་མེད་པ་མཆོག་ཡིན་པས། སེམས་བསྲུང་བ་ཁོ་ན་མ་གཏོགས་ཕྱི་ལུས་ངག་གི་བརྟུལ་ཞུགས་གཞན་མང་པོས་ཅི་ཞིག་བྱ་སྟེ་
འདི་ལས་ལྷག་པའི་མན་ངག་ཟབ་པ་མེད་པས་སོ། 
རིན་པོ་ཆེ་ཕུང་པོའི་མདོ་ལས། འདི་ལྟར་ཡང་སེམས་ཀྱིས་ལུས་དག་པར་འགྱུར་གྱི་ལུས་ཀྱིས་སེམས་དག་པར་མི་འགྱུར་རོ། 
དེ་བས་སེམས་དག་པར་འགྱུར་བར་བྱ་ཡི་ལུས་ངལ་བས་དག་པ་ནི་མ་ཡིན་ཏེ། 
སེམས་དག་པ་ནི་བཅོམ་ལྡན་འདས་ཀྱི་བསྟན་པ་ལ་ཚངས་པར་སྤྱོད་པ་ཞེས་གསུངས་སོ་སྙམ་དུ་སེམས་ཤིང་ངེས་པར་བསམ་པར་བྱའོ། །
ཞེས་དང་། དཀོན་མཆོག་སྤྲིན་གྱི་མདོ་ལས། འཇིག་རྟེན་སེམས་ཀྱིས་ཁྲིད་པ་སྟེ། །
སེམས་ནི་སེམས་ཀྱིས་མི་མཐོང་ངོ་། །
དགེ་བའམ་འོན་ཏེ་མི་དགེ་བའི། །ལས་ཀུན་སེམས་ཀྱིས་བསགས་པ་ཡིན། 
ཞེས་གསུངས་སོ། །
དེ་ཡང་གནའ་བོའི་རྒྱ་གར་དུ་ཚངས་པ་པ་དང་གཅེར་བུ་པ་སོགས་ཆོས་ལུགས་མང་པོ་ཞིག་གིས་སྒྲིབ་པ་འདག་པའི་ཐབས་སུ་ལུས་ཀྱི་དཀའ་སྤྱད་རྐང་ཡ་གཅིག་གི་སྟེང་དུ་ཡུན་རིང་པོར་ལང་སྟེ་མེ་དང་ཉི་མ་ལ་བསྟེན་ནས་
བསྲེགས་པ་དང་། ལྕགས་ཀྱི་འཛེར་མ་མང་པོའི་སྟེང་དུ་ཉལ་ཞིང་ངག་བཅད་པའི་དོན་དུ་ལྕེ་ལྕགས་ཀྱུས་ཕྱིར་འཐེན་པ། ལོ་དང་ཟླ་བ་ཟས་དང་བཏུང་བ་སྤངས་ནས་
ལུས་རིད་པར་བྱེད་ཅིང་གོས་མི་གྱོན་པ། ཆུ་བོ་གཱངྒའི་ཀླུང་དུ་ཁྲུས་ལ་ཞུགས་པ་སོགས་དཀའ་ཐུབ་སྤྱད་པ་མང་པོ་དེང་སང་གི་བར་དུ་ཡོད་ཅིང་། སྔར་ཐོག་མའི་དུས་སུ་སངས་རྒྱས་ཀྱིས་ཀྱང་ཕྱི་རོལ་པའི་སློབ་དཔོན་དཀའ་ཐུབ་བསྟེན་པ་དང་འཇིག་རྟེན་པའི་བསམ་གཏན་སྒོམ་པ་འགའ་ལ་བསྟེན་ཀྱང་ཐབས་དེ་ལམ་མཐར་ཐུག་པ་མ་ཡིན་པ་དང་། སྡིག་པ་དང་སྒྲིབ་པ་ལུས་ལ་མི་གནས་པར་སེམས་ཀྱི་ཤེས་རྒྱུད་ལ་གནས་ཤིང་དེ་ཡང་མེས་བསྲེགས་པ་དང་ཆུས་འཁྲུ་བ་སོགས་ཀྱིས་དག་པར་བྱེད་མི་ནུས་ཤིང་། སེམས་རང་ཉིད་ཀྱིས་སེམས་བཅོས་ཤིང་སེམས་ཀྱི་སྡིག་སྒྲིབ་དག་པ་ལ་ཡང་དག་པའི་ཡེ་ཤེས་བརྙེས་དགོས་པར་དགོངས་ཏེ་
རྡོ་རྗེ་གདན་གྱི་བྱང་ཆུབ་ལྗོན་པའི་འོག་ཏུ་ཕེབས་ཏེ་ཞི་ལྷག་གི་ཏིང་ངེ་འཛིན་ལ་གནས་པས་སངས་རྒྱས་ཤིང་། ཕྱིས་སུ་རྗེས་འཇུག་རབ་ཏུ་བྱུང་བ་དག་ལ་ཡང་འཚོ་བ་འདོད་པ་བསོད་སྙོམས་ཀྱི་མཐའ་དང་ངལ་ཞིང་དུབ་པའི་མཐའ་གཉིས་ཀ་སྤངས་དགོས་པར་གདམས་ཏེ་བཅས་ཁྲིམས་མཛད་པ་དང་། ཐུབ་རྣམས་སྡིག་པ་ཆུ་ཡིས་མི་འཁྲུད་ལ། །འགྲོ་བའི་སྡུག་བསྔལ་ཕྱག་གིས་མི་བསལ་ཞིང་། །ཉིད་ཀྱི་རྟོགས་པ་གཞན་ལ་སྤོ་མེད་པ། །ཆོས་ཉིད་ཞི་བ་བསྟན་པས་གྲོལ་བར་འགྱུར། །
ཞེས་གདམས་པར་མཛད་དོ། །
མ་དྲངས་གྲོལ་བའི་ཁྲོད་གནས་ན། །
བསྒྲིམས་ཏེ་རྨ་ཡི་བག་བྱེད་བཞིན། །སྐྱེ་བོ་ངན་ཁྲོད་གནས་པས་ཀྱང་། །སེམས་ཀྱི་རྨ་འདི་རྟག་ཏུ་བསྲུང་། དེས་ན་སྐྱེ་བོ་ལྟ་སྤྱོད་ཡང་དག་པའི་ལམ་དུ་མ་དྲངས་པ་དྲན་ཤེས་མེད་པའི་ལུས་རྒོད་བག་ཅན་དང་། སེམས་མ་གྲོལ་བ་རྣམ་པར་གཡེངས་བ་ཅན་དག་གི་ཁྲོད་དུ་གནས་ན
དཔེར་ན་ལུས་ལ་རྨ་ཡོད་པའི་གང་ཟག་གིས་རང་གི་སེམས་མི་ཡེངས་པར་བསྒྲིམས་ཏེ་རྨ་ལ་གནོད་པ་འབྱུང་གིས་དོགས་ནས་རྨ་སྲུང་བའི་ཆེད་དུ་བག་ཡོད་ལྷག་པར་བྱེད་པ་བཞིན་དུ། སྐྱེ་བོ་ངན་པ་ཉོན་མོངས་ཤུགས་ཆེ་བ་དང་ཉེས་སྤྱོད་སྣ་ཚོགས་བྱེད་པའི་གྲོགས་དང་ཁོར་ཡུག་གི་ཁྲོད་དུ་གནས་པ་དག་གིས་ཀྱང་། སྡུག་བསྔལ་གྱི་ཚོར་བ་ཤུགས་དྲག་སྐྱེད་པར་བྱེད་ཅིང་ཚོར་བ་སྐྱེན་པའི་སེམས་ཀྱི་རྨ་འདི་དུས་རྟག་ཏུ་དྲན་ཤེས་བག་ཡོད་ལ་གནས་པས་ནན་ཏན་དུ་བསྲུང་བར་བྱ་དགོས་སོ། །
རྨ་ཡི་སྡུག་བསྔལ་ཆུང་ངུ་ཡིས། །སྐྲག་པའང་རྨ་ཡི་བག་བྱེད་ན། །
བསྡུས་འཇོམས་རིས་འཇོམས་སྐྲག་པ་དག །
སེམས་ཀྱི་རྨ་ལྟ་ཅིས་མི་བསྲུང་། ལུས་ལ་ཐ་མལ་གྱི་རྨ་ཡི་སྡུག་བསྔལ་གྱི་ཚོར་བ་ཆུང་ངུ་ཙམ་སྐྱེད་པ་ཡིས་དེ་ལ་སྐྲག་པའང་རྨ་ཡི་ཚོར་བ་ལ་རབ་ཏུ་བག་ཡོད་པ་བྱེད་ན
སེམས་མ་བསྲུང་པར་ཆགས་སྡང་གི་ལས་བྱས་པས་ཕྱི་མར་དམྱལ་བ་བསྡུས་འཇོམས་ཀྱི་གནས་སུ་སྲོག་ཆགས་སྣ་ཚོགས་པའི་མགོ་བརྙན་ཅན་གྱི་རི་ཆེན་པོ་ཡིས་བར་དུ་བཅུར་ནས་འཇོམས་པས་སྐྲག་ཅིང་སྡུག་བསྔལ་ཚབས་ཆེན་སྟོང་ཕྲག་ཏུ་སྐྱེད་པར་བྱེད་ན
སྡུག་བསྔལ་མི་འདོད་ཅིང་བདེ་བ་འདོད་པ་དག་གིས་ད་ལྟ་རང་དབང་ཡོད་པའི་དུས་སུ་སེམས་ཀྱི་རྨ་ལྟ་བུ་འདི་རྒྱུ་མཚན་ཅི་ཡིས་སྲུང་བར་མི་བྱེད་དེ་བསྲུང་རིགས་སོ། །
སྤྱོད་པ་འདི་འདྲས་གནས་བྱེད་ན། །
སྐྱེ་བོ་ངན་པའི་ཁྲོད་གནས་སམ། །བུད་མེད་ཁྲོད་ན་གནས་ཀྱང་རུང་། །
སྡོམ་བརྩོན་བརྟན་པ་ཉམས་མི་འགྱུར། 
ཅི་སྟེ་དྲན་ཤེས་དང་ལྡན་པའི་སྤྱོད་པ་བག་ཡོད་པ་རྨ་བསྲུང་པ་ལྟ་བུའི་གནས་སྐབས་འདི་འདྲས་དུས་རྒྱུན་པར་གནས་པར་བྱེད་ནུས་ན། 
སྐྱེ་བོ་དེ་ནི་ཞེ་སྡང་སྐྱེ་ཡུལ་གྱི་སྐྱེ་བོ་ངན་པ་མང་པོའི་ཁྲོད་ན་གནས་སམ་འདོད་ཆགས་སྐྱེ་ཡུལ་གྱི་བུད་མེད་མང་པོའི་ཁྲོད་ན་གནས་ཀྱང་རུང་སྟེ། 
བསླབ་སྡོམ་བསྲུང་བ་ལ་བརྩོན་པ་ཆེ་ཞིང་སྡོམ་སེམས་ཤིན་ཏུ་བརྟན་པས་དུས་ཀུན་ཏུ་བསླབ་སྡོམ་ཉམས་པར་མི་འགྱུར་རོ། །
བདག་གི་རྙེད་དང་བཀུར་སྟི་དང་། །ལུས་དང་འཚོ་བ་མེད་བླ་ཞིང་། །དགེ་བ་གཞན་ཡང་ཉམས་བླ་ཡི། །སེམས་ནི་ནམ་ཡང་ཉམས་མི་བྱ། 
བདག་གི་བསོད་སྙོམས་ཆོས་གོས་སོགས་ཟས་གོས་ཀྱི་རྙེད་པ་དང་ཕྱག་འཚལ་བ་དང་གདན་སྟོབ་པ་སོགས་བཀུར་སྟི་ཞེ་སའི་ཆེ་མཐོང་སོགས་དང་། ལུས་དང་སྲོག་འཚོ་བར་བྱེད་པའི་གནས་མལ་གླ་རྔན་སྨན་སོགས་ཕྱིའི་ཡོ་བྱད་ཐམས་ཅད་ཉམས་ནས་
མེད་པའམ་བརླགས་པར་གྱུར་ཀྱང་བླ་ཞིང་དེ་ཙམ་མི་ཕངས་ལ། དེ་བཞིན་ལུས་ངག་གི་དགེ་བ་གཞན་གང་ཡང་རུང་བ་དག་ཉམས་ཀྱང་བླའམ་སླ་ཡི། དྲན་ཤེས་ལ་བརྟེན་ནས་
རང་གི་སེམས་བསྲུང་བའི་བརྟུལ་ཞུགས་འདི་ནི་དུས་ནམ་གྱི་ཚེ་ཡང་ཉམས་པར་མི་བྱ་སྟེ
མིའི་མཛེས་སྡུག་དང་རིན་ཐང་ཕྱིའི་དངོས་པོའི་འབྱོར་བས་མ་ཡིན་པར་སེམས་ཀྱི་ཤེས་ཚད་དང་བཟང་སྤྱོད་ལ་རག་ལས་ཤིང་། ཁྱད་པར་ཐེག་པ་ཆེན་པོའི་དགེ་བའི་ཚོགས་ཐམས་ཅད་སེམས་ཀྱི་ཀུན་སློང་དང་མཚུངས་ལྡན་ལ་རག་ལས་པས་དགེ་བའི་སེམས་དང་དྲན་ཤེས་ནམ་ཡང་ཉམས་པར་མི་བྱའོ།། 
གཉིས་པ་སེམས་བསྲུང་བའི་ཐབས་སུ་དྲན་ཤེས་བསྟེན་ཚུལ་ལའང་གཉིས་ལས། དང་པོ་མདོར་བསྟན་པ་ནི། །སེམས་བསྲུང་འདོད་པ་རྣམས་ལ་ནི། །དྲན་པ་དང་ནི་ཤེས་བཞིན་དག །
ཐམས་ཅད་འབད་པས་སྲུངས་ཤིག་ཅེས། །བདག་ནི་དེ་ལྟར་ཐལ་མོ་སྦྱོར། 
གོང་དུ་ཇི་སྐད་བཤད་པའི་རྒྱུ་མཚན་གྱིས་སྐྱོན་ཡོན་ཤེས་ཏེ་
སེམས་བསྲུང་བ་གལ་ཆེ་བར་འདོད་པ་རྣམས་ལ་ནི། བླང་དོར་གྱི་གནས་མི་བརྗེད་པའི་དྲན་པ་དང་ནི་སྒོ་གསུམ་གྱི་སྤྱོད་པ་ལ་ལེགས་པར་བརྟགས་ནས་
འཇུག་པའི་ཤེས་བཞིན་དག་སྟེ་
འདི་གཉིས་ཡུལ་དུས་གནས་སྐབས་ཐམས་ཅད་དུ་འབད་པས་བསྲུང་བར་གྱིས་ཤིག་ཅེས། རྒྱལ་སྲས་ཞི་བ་ལྷ་བདག་གིས་ནི་དེ་ལྟར་ཐལ་མོ་སྦྱོར་ཏེ་
གསོལ་འདེབས་རེ་བསྐུལ་ཞུ་བའོ། །
དེ་ལ་དྲན་པའི་ངོ་བོ་ནི་བླང་དོར་གྱི་གནས་མི་བརྗེད་པ་དང༌ཤེས་བཞིན་གྱི་ངོ་བོ་ནི་དུས་དང་གནས་སྐབས་ཐམས་ཅད་དུ་རང་གི་སྒོ་གསུམ་གྱི་སྤྱོད་པར་ཡང་ཡང་བརྟགས་ཏེ་
བླང་དོར་ལ་ཤེས་བཞིན་དུ་འཇུག་པ་ཉིད་ཡིན་ལ། དེ་ལ་ཐོག་མར་རང་བཞིན་གྱི་ཁ་ན་མ་ཐོ་བ་དགེ་སྡིག་རྒྱུ་འབྲས་བླང་དོར་གྱི་གནས་སྤྱི་དང་། 
བྱེ་བྲག་སོར་བྱང་སྔགས་གསུམ་གྱི་སྡོམ་པ་གང་བླངས་པའི་གནང་བཀག་གི་གནས་རྣམས་དགེ་བའི་བཤེས་གཉེན་གྱི་གདམས་ངག་དང་གསུང་རབ་ལ་ཐོས་པའི་ཤེས་རབ་ཀྱི་སྒོ་ནས་ཤེས་པར་བྱ་བ་དང་། ཤེས་ནས་མི་བརྗེད་ཅིང་ཚུལ་བཞིན་བརྟགས་ནས་
བླང་དོར་ལ་སེམས་སྲུང་བའི་སྒོ་ནས་འཇུག་དགོས་པའོ། །
གཙུག་ན་རིན་པོ་ཆེའི་མདོར། དྲན་པ་གང་གིས་ཉོན་མོངས་པ་ཐམས་ཅད་འབྱུང་བར་མི་འགྱུར་བ་དང་། དྲན་པ་གང་གིས་བདུད་ཀྱི་ལས་ཐམས་ཅད་ཀྱི་སྐབས་མི་འབྱེད་པ་དང་། དྲན་པ་གང་གིས་ལམ་གོལ་བའམ་ལམ་ངན་པར་མི་འགྲོ་བ་དང་། དྲན་པ་སྒོ་བ་ལྟ་བུར་གྱུར་པ་གང་གིས་སེམས་དང་སེམས་ལས་བྱུང་བའི་ཆོས་མི་དགེ་བ་ཐམས་ཅད་ཀྱི་སྐབས་མི་འབྱེད་པ་འདི་ནི་ཡང་དག་པའི་དྲན་པའོ། །
ཞེས་གསུངས་སོ།། 
གཉིས་པ་རྒྱས་པར་བཤད་པ་ལའང་གཉིས་ལས། དང་པོ་ཤེས་བཞིན་མེད་པའི་ཉེས་དམིགས་བཤད་པ་ནི། །ནད་ཀྱིས་དཀྲུགས་པའི་མི་དག་ནི། །ལས་རྣམས་ཀུན་ལ་མཐུ་མེད་པ། །དེ་བཞིན་རྨོངས་པས་སེམས་དཀྲུགས་པ། །ལས་རྣམས་ཀུན་ལ་མཐུ་མེད་དོ། 
དྲན་ཤེས་དང་མི་ལྡན་པས་ཡོན་ཏན་འགྲིབ་པར་བྱེད་ཅིང་ཉེས་པ་སྣ་ཚོགས་སྐྱེད་པ་སྟེ། 
དཔེར་ན་ནད་ཀྱིས་ལུས་ཁམས་དཀྲུགས་པའི་མི་དག་ནི་ཐ་ན་བཟའ་བཏུང་སོགས་བྱ་བའི་ལས་རྣམས་ཀུན་ལ་ནུས་མཐུའམ་མོས་པ་དང་སྟོབས་ཤུགས་མེད་པ་དེ་བཞིན་དུ། དྲན་པ་དང་ཤེས་བཞིན་མེད་པས་བླང་དོར་ལ་རྨོངས་ཤིང་ངན་གོམས་ཀྱི་སྤྱོད་པས་སེམས་དཀྲུགས་པ་དག་ནི་འཇིག་རྟེན་གྱི་བྱ་བ་སྒྲུབ་པ་དང་དམ་པའི་ཆོས་དགེ་བའི་ལས་རྣམས་ཀུན་སྒྲུབ་པ་ལ་མོས་པ་དང་ནུས་པའི་མཐུ་དང་སྟོབས་མེད་པར་བྱེད་དོ། །
ཤེས་བཞིན་མེད་པའི་སེམས་ལྡན་པའི། ། ཐོས་དང་བསམ་དང་སྒོམ་པ་ཡང་། །གློ་རྡོལ་བུམ་པའི་ཆུ་བཞིན་དུ། །དྲན་པ་ལ་ནི་དེ་མི་གནས། 
ཅི་སྟེ་རྒྱུན་དུ་ཤེས་བཞིན་ལ་གནས་པ་མེད་ཅིང་རྣམ་པར་གཡེང་བའི་སེམས་དང་ལྡན་པའི་སྐྱེས་བུ་གང་ལ། བདག་རྐྱེན་སློབ་དཔོན་གྱི་ངག་ལས་གསུང་རབ་ཀྱི་ཚིག་དོན་ཐོས་པ་ལས་བྱུང་བའི་ཐོས་པའི་ཤེས་རབ་དང་། ཐོས་དོན་རིགས་པས་ཚུལ་བཞིན་དུ་བརྟགས་ཤིང་དཔྱད་པ་བྱས་པ་ལས་བྱུང་བའི་བསམ་པའི་ཤེས་རབ་དང་། བསམ་པའི་དོན་ལ་རྩེ་གཅིག་ཏུ་མཉམ་པར་བཞག་ནས་
བསྒོམས་པ་ལས་བྱུང་བའི་ཤེས་རབ་རྣམས་ཐོག་མར་ཅུང་ཟད་སྐྱེས་པར་གྱུར་པ་ཡང་། ཕྱིས་སུ་དཔེར་ན་གློའམ་ལྟོ་བ་བུག་རྡོལ་ཅན་དུ་གྱུར་པའི་བུམ་པའི་ནང་དུ་ཆུ་བླུགས་ནས་
གང་བར་བྱས་པ་ཡང་ནང་དུ་ཡུན་རིང་མི་གནས་པར་སྟོང་པར་འགྱུར་བ་བཞིན་དུ། ཤེས་བཞིན་དང་མི་ལྡན་པའི་གང་ཟག་དེའི་དྲན་པའི་ངོར་ལ་ནི་སྔར་ཡོད་ཀྱི་ཤེས་རབ་གསུམ་པོ་དེ་དག་བརྗེད་དེ་
ཅུང་ཟད་ཀྱང་མི་གནས་ཤིང་ཉམས་པར་འགྱུར་རོ། 
ཐོས་དང་བསམ་དང་སྒོམ་པ་ཡང་། །གློ་རྡོལ་བུམ་པའི་ཆུ་བཞིན་དུ། །དྲན་པ་ལ་ནི་དེ་མི་གནས། 
ཅི་སྟེ་རྒྱུན་དུ་ཤེས་བཞིན་ལ་གནས་པ་མེད་ཅིང་རྣམ་པར་གཡེང་བའི་སེམས་དང་ལྡན་པའི་སྐྱེས་བུ་གང་ལ། བདག་རྐྱེན་སློབ་དཔོན་གྱི་ངག་ལས་གསུང་རབ་ཀྱི་ཚིག་དོན་ཐོས་པ་ལས་བྱུང་བའི་ཐོས་པའི་ཤེས་རབ་དང་། ཐོས་དོན་རིགས་པས་ཚུལ་བཞིན་དུ་བརྟགས་ཤིང་དཔྱད་པ་བྱས་པ་ལས་བྱུང་བའི་བསམ་པའི་ཤེས་རབ་དང་། བསམ་པའི་དོན་ལ་རྩེ་གཅིག་ཏུ་མཉམ་པར་བཞག་ནས་
བསྒོམས་པ་ལས་བྱུང་བའི་ཤེས་རབ་རྣམས་ཐོག་མར་ཅུང་ཟད་སྐྱེས་པར་གྱུར་པ་ཡང་། ཕྱིས་སུ་དཔེར་ན་གློའམ་ལྟོ་བ་བུག་རྡོལ་ཅན་དུ་གྱུར་པའི་བུམ་པའི་ནང་དུ་ཆུ་བླུགས་ནས་
གང་བར་བྱས་པ་ཡང་ནང་དུ་ཡུན་རིང་མི་གནས་པར་སྟོང་པར་འགྱུར་བ་བཞིན་དུ། ཤེས་བཞིན་དང་མི་ལྡན་པའི་གང་ཟག་དེའི་དྲན་པའི་ངོར་ནི་སྔར་ཡོད་ཀྱི་ཤེས་རབ་གསུམ་པོ་དེ་དག་བརྗེད་དེ་
ཅུང་ཟད་ཀྱང་མི་གནས་ཤིང་ཉམས་པར་འགྱུར་རོ། །
ཐོས་ལྡན་དད་པ་ཅན་དང་ནི། །བརྩོན་པ་ལྷུར་ལེན་དུ་མ་ཡང་། །ཤེས་བཞིན་མེད་པའི་སྐྱོན་ཆགས་པས། །ལྟུང་བའི་རྙོག་དང་བཅས་པར་འགྱུར། 
དེ་བཞིན་དུ་ཤེས་བཞིན་མེད་པས་ཚུལ་ཁྲིམས་ཡང་ཉམས་པར་འགྱུར་ཏེ། 
སྔར་བསླབ་པར་བྱ་བའི་གནས་སོར་བྱང་སྔགས་ཀྱི་སྡོམ་པ་སོ་སོའི་གནང་བཀག་ཡང་དག་པར་ཤེས་པའི་ཐོས་པ་དང་ལྡན་ཞིང་བསྲུང་བྱའི་གནས་ལ་ཡིད་ཆེས་པའི་དད་པ་ཅན་དང་ནི། སྡོམ་པ་བླང་སྟེ་སྲུང་སྡོམ་ལ་འཇུག་པར་སྤྲོ་བའི་བརྩོན་པ་ལྷུར་ལེན་པའི་གང་ཟག་དུ་མ་ཡང་། སྐབས་འགའ་ཞིག་ཏུ་ཤེས་བཞིན་རྒྱུན་ཆགས་སུ་མེད་པའི་སྐྱོན་ཆགས་པའམ་ཞུགས་ནས་
ཚུལ་ཁྲིམས་འཆལ་བའམ་ཡང་ན་ལྟུང་བའི་རྙོག་པའམ་དྲི་མ་དང་བཅས་པར་འགྱུར་བར་བྱེད་དོ། །
ཤེས་བཞིན་མེད་པའི་ཆོམ་རྐུན་དག །
དྲན་པ་ཉམས་པའི་རྗེས་འབྲང་བས། །བསོད་ནམས་དག་ནི་ཉེར་བསགས་ཀྱང་། །རྐུན་པོས་ཕྲོགས་བཞིན་ངན་འགྲོར་འགྲོ། 
གཞན་ཡང་གང་ལ་ཤེས་བཞིན་མེད་པའི་སྐྱོན་གྱིས་ཉོན་མོངས་པ་འདོད་ཆགས་དང་ཞེ་སྡང་གཉིས་ཆོམ་པོ་ལྟ་བུ་དང༌། ང་རྒྱལ་དང་ཕྲག་དོག་སོགས་རྐུན་མ་ལྟ་བུ་དག་སྲུང་མ་ལྟ་བུའི་བླང་དོར་གྱི་གནས་མི་བརྗེད་པའི་དྲན་པ་ཉམས་པའི་གོ་སྐབས་དང་བསྟུན་ཏེ་རྗེས་སུ་འབྲང་སྟེ་
འོང་ནས
སྔར་རང་རྒྱུད་ལ་བསོད་ནམས་དགེ་བའི་དངོས་པོ་དག་ནི་ཉེ་བར་བསགས་པ་རྣམས་ཀྱང་འཇིག་རྟེན་ན་རྐུན་མ་དང་ཆོམ་པོས་ལོངས་སྤྱོད་ཀྱི་དངོས་པོ་རྣམས་འཕྲོག་སྟེ་
སྲོག་གཅོད་ཅིང་ཚེ་ཕྱི་མར་སྐྱེལ་བར་བྱེད་པ་བཞིན་དུ། ཉོན་མོངས་པས་དགེ་བའི་ནོར་འཕྲོག་ཅིང་བདེ་འགྲོའི་སྲོག་གཅོད་དེ་ངན་འགྲོའི་གནས་སུ་མི་འདོད་བཞིན་འགྲོ་བར་བྱེད་དོ། །
ཉོན་མོངས་ཆོམ་རྐུན་ཚོགས་འདི་ནི། །གླགས་སྐབས་འཚོལ་བར་བྱེད་པ་སྟེ། །
གླགས་རྙེད་གྱུར་ནས་དགེ་འཕྲོག་ཅིང་། །བདེ་འགྲོའི་སྲོག་ཀྱང་འཇོམས་པར་བྱེད། 
འདོད་ཆགས་དང་ཞེ་སྡང་ལ་སོགས་པའི་ཉོན་མོངས་པ་འདི་དག་ནི་དཔེར་ན་ཆོམ་རྐུན་གདུག་པའི་ཚོགས་ལྟ་བུ་སྟེ། 
དུས་དང་གནས་སྐབས་ཀུན་ཏུ་མི་བཏང་བར་འདི་དག་གིས་ནི་གླགས་རྙེད་མིན་གོ་སྐབས་འཚོལ་བར་བྱེད་པ་སྟེ། 
ཅི་སྟེ་དྲན་ཤེས་ཉམས་པ་ཅུང་ཟད་བྱུང་ཚེ་དེ་མ་ཐག་ཏུ་གླགས་རྙེད་པར་གྱུར་ནས་
རྒྱུ་དགེ་བའི་ནོར་བསགས་པ་རྣམས་འཕྲོག་པར་བྱེད་ཅིང་འབྲས་བུ་བདེ་འགྲོའི་སྲོག་ཉིད་ཀྱང་འཇོམས་པར་བྱེད་ནས་
ངན་སོང་དུ་འཕེན་པར་བྱེད་དོ།། 
གཉིས་པ་དྲན་པ་བསྟེན་ཐབས་དངོས་བཤད་པ་ནི། །དེ་བས་དྲན་པ་ཡིད་སྒོ་ནས། །
གུད་དུ་ནམ་ཡང་མི་གཏོང་ངོ་། །
སོང་ནའང་ངན་འགྲོའི་གནོད་པ་དག །
དྲན་པར་བྱས་ཏེ་
ཉེ་བར་བཞག གོང་དུ་བཤད་པའི་རྒྱུ་མཚན་དེ་ལྟ་བས་ན་བླང་དོར་གྱི་གནས་མི་བརྗེད་པའི་དྲན་པ་འདི་ནི་རང་གི་ཡིད་ཀྱི་ཁང་པའི་སྒོ་ཁར་ཉོན་མོངས་པའི་ཆོམ་རྐུན་བསྲུང་བའི་དོན་དུ་གཏན་དུ་བཞག་ནས་
གུད་དུའམ་ཕྱོགས་གཞན་དུ་དུས་ནམ་ཡང་མི་གཏོང་ངོ་། །
གལ་ཏེ་དྲན་པ་བསྟེན་པ་བརྗེད་ནས་
སེམས་འདོད་པའི་ཡུལ་ཐོག་ཏུ་ཅུང་ཙམ་གཡེངས་སོང་ན
འང་དེ་མ་ཐག་ཏུ་འབྲས་བུ་ངན་འགྲོའི་གནོད་པའམ་སྡུག་བསྔལ་དག་མྱོང་བར་འགྱུར་བའི་ཉེས་དམིགས་དྲན་པར་བྱས་ཏེ་
འཕྲལ་མར་དྲན་པའི་སྟེང་དུ་ཉེ་བར་བཞག་སྟེ་
གནས་པར་བྱའོ། །
བླ་མ་དང་ནི་འགྲོགས་པ་ལས། །མཁན་པོས་རྗེས་སུ་བསྟན་པ་དང་། །འཇིགས་པས་སྐལ་ལྡན་གུས་བྱེད་ལ། །དྲན་པ་བདེ་བླག་ཉིད་དུ་སྐྱེ། 
དེ་འདྲའི་དྲན་ཤེས་སྐྱེ་བའི་ཐབས་ནི་དགེ་བའི་བཤེས་གཉེན་བླ་མ་མཚན་ཉིད་ལྡན་པ་དང་ནི་འགྲོགས་པའམ་མཉེས་པ་གསུམ་གྱིས་བསྟེན་པ་ལས་སྐྱེས་པ་དང་། བླ་མའམ་མཁན་པོས་ཀྱང་བླང་དོར་གྱི་གནས་ཚུལ་བཞིན་དུ་སློབ་མ་དེ་ལ་རྗེས་སུ་བསྟན་ཅིང་སློབ་དགོས་པ་དང༌། སློབ་མས་ཀྱང་བསྟན་པ་ལྟར་རང་གིས་བླང་དོར་བཀའ་བཞིན་སྒྲུབ་ཅིང་བསླབ་པ་དང་འགལ་སོང་ན་
བླ་མའི་བཀའ་དང་འགལ་ཞིང་སྡིག་པའི་ཉེས་དམིགས་ལ་བསམ་ནས་
འཇིགས་པའམ་སྐྲག་པ་སྐྱེ་ཤིང་། སྐལ་བ་དང་ལྡན་པའི་སློབ་མས་ནི་སློབ་དཔོན་དང་གདམས་ངག་ལ་སྙིང་ནས་གུས་པ་བྱེད་ལ་དེ་ལས་བླང་དོར་གྱི་གནས་མི་བརྗེད་པའི་དྲན་པ་བདེ་བླག་ཉིད་དུ་སྟེ་དཀའ་ཚེགས་མེད་པར་སྐྱེའོ། །
སངས་རྒྱས་བྱང་ཆུབ་སེམས་དཔའ་དག །
ཀུན་ཏུ་ཐོགས་མེད་གཟིགས་པར་ལྡན། །
དེ་དག་ཐམས་ཅད་སྤྱན་སྔ་ན། །
རྟག་པར་བདག་ནི་གནས་སོ་ཞེས། གཞན་ཡང་བླ་མ་དང་སློབ་དཔོན་གམ་ན་མི་གནས་པ་དག་གིས་སངས་རྒྱས་དང་བྱང་ཆུབ་སེམས་དཔའ་དག་དུས་ཀུན་ཏུ་ཤེས་བྱ་གང་ལ་ཡང་ཐོགས་པ་མེད་པ་མཁྱེན་ཅིང་གཟིགས་པའི་མངོན་ཤེས་དང་ལྡན་ལ། དེ་དག་ཐམས་ཅད་ཀྱི་སྤྱན་སྔ་ན་དུས་རྟག་པར་བདག་ནི་མིག་ལྡན་གྱི་མདུན་དུ་ལོང་བ་བཞིན་འདུག་པའམ་གནས་སོ་ཞེས་བསམ་པས་བླང་དོར་མི་བརྗེད་པར་དྲན་ཤེས་བསྟེན་པར་བྱའོ། །
སྐྱེས་རབས་ལས། མ་མཐོང་བཞིན་དུ་སྡིག་པ་བྱེད་ན་ཡང་། །དུག་ཟོས་བཞིན་དུ་བདེ་བར་ག་ལ་འགྱུར། །
ལྷ་དང་རྣལ་འབྱོར་ཅན་གྱི་མི་དག་གི། །རྣམ་དག་མིག་གིས་མི་མཐོང་མི་སྲིད་དོ། །
ཞེས་སོ། །
དེ་ལྟར་བསམས་ནས་ངོ་ཚ་དང་། །གུས་དང་འཇིགས་ལྡན་དེ་བཞིན་མནོས། །དེས་ནི་སངས་རྒྱས་རྗེས་དྲན་པའང་། །དེ་ལ་ཡང་དང་ཡང་དུ་འབྱུང་། 
དེ་ལྟར་བསམ་ནས་
རང་ངོས་ནས་ཉེས་སྤྱོད་ལ་འཛེམས་པ་ངོ་ཚ་བ་དང་བསླབ་པ་ལ་གུས་པ་དང་། གཞན་ངོས་ནས་ཉེས་སྤྱོད་ལ་འཛེམས་པ་ཁྲེལ་ཡོད་པས་འཇིགས་པ་དང་ལྡན་པ་དེ་བཞིན་དུ་མནོས་ཏེ་གནས་པར་བྱས་ན
དེས་ནི་དྲན་ཤེས་སྐྱེ་བར་མ་ཟད་སངས་རྒྱས་དང་ཆོས་དགེ་འདུན་དང་། གཏོང་བ་དང་ཚུལ་ཁྲིམས་ལྷ་སྟེ་རྗེས་དྲན་དྲུག་ལས་སངས་རྒྱས་སོགས་རྗེས་སུ་དྲན་པའང་གང་ཟག་དེ་ལ་ཡང་དང་ཡང་དུ་འབྱུང་བའི་ཡོན་ཏན་དང་ཕན་ཡོན་ལྡན་ཏེ
ཏིང་འཛིན་རྒྱལ་པོ་ལས། འཆག་ཅིང་འདུག་དང་འགྲེང་ཞིང་ཉལ་བ་ན། །
མི་གང་ཐུབ་པའི་ཟླ་བ་དྲན་བྱེད་པ། །དེ་ཡི་མདུན་ན་རྟག་ཏུ་སྟོན་པ་བཞུགས། །
དེ་ནི་རྒྱ་ཆེར་མྱ་ངན་འདའ་བར་འགྱུར། །
ཞེས་གསུངས་སོ། །
གང་ཚེ་དྲན་པ་ཡིད་སྒོ་ནས། །
བསྲུང་བའི་དོན་དུ་གནས་གྱུར་པ། །དེ་ཚེ་ཤེས་བཞིན་འོང་འགྱུར་ཞིང་། །སོང་བ་དག་ཀྱང་ཕྱིར་འོང་འགྱུར། 
སྐྱེ་བོ་སུ་ཞིག་གིས་དུས་གང་གི་ཚེ་བླང་དོར་གྱི་གནས་མི་བརྗེད་པའི་དྲན་པ་ཡིད་ཀྱི་ཁང་པའི་སྒོ་ཁར་བཞག་ནས་
སེམས་ཉོན་མོངས་པའི་ཡུལ་དུ་མི་འཇུག་པར་བསྲུང་བའི་དོན་དུ་དྲན་པ་ལ་ཉེ་བར་གནས་པར་གྱུར་པ་དེ་ཡི་ཚེ། སྒོ་གསུམ་གྱི་སྤྱོད་པ་ལ་ཤེས་བཞིན་དང་ལྡན་པས་འཇུག་པའང་ངང་གིས་འོང་བར་འགྱུར་ཞིང་། སྐབས་འགར་དྲན་ཤེས་བརྗེད་པའམ་གཞན་དུ་སོང་བ་དག་ཀྱང་འཕྲལ་མར་བློས་ཟིན་ཏེ་
སླར་སྐྱེ་བའམ་ཕྱིར་འོང་བར་འགྱུར་རོ།། 
གསུམ་པ་སེམས་སྦྱོང་གི་སྤྱོད་པ་ལ་བསླབ་ཚུལ་ལ་སྡོམ་སྡུད་དོན་བྱེད་ཀྱི་ཚུལ་ཁྲིམས་གསུམ་ལ་བསླབ་ཚུལ་ལས། དང་པོ་ཉེས་སྤྱོད་སྡོམ་པའི་ཚུལ་ཁྲིམས་ལ་བསླབ་ཚུལ་ལའང་གཉིས་ལས། དང་པོ་སྒོ་གསུམ་གྱི་སྤྱོད་པ་དག་པར་བྱ་བ་ནི། །རེ་ཞིག་དང་པོར་འདི་འདྲའི་སེམས། །འདི་ནི་སྐྱོན་བཅས་ཤེས་བྱས་ནས། །
དེ་ཚེ་བདག་གིས་ཤིང་བཞིན་དུ། །ཟུངས་ཐུབ་པར་ནི་གནས་པར་བྱ། 
དེ་ཡང་དུས་དང་གནས་སྐབས་ཐམས་ཅད་དུ་དྲན་ཤེས་བསྟེན་དགོས་པ་ལས་རེ་ཞིག་ལས་དང་པོ་པའི་སྐབས་སུ། ཐོག་མར་རང་རྒྱུད་ལ་རྣམ་རྟོག་གང་དང་གང་སྐྱེས་པ་ལ་བལྟས་ཏེ་
འདི་འདྲའི་སེམས་རྣམ་རྟོག་འདི་དགེ་བའམ་མི་དགེ་བ་གང་ཡིན་ཞེས་བརྟགས་ཏེ
མི་དགེ་བའི་རྣམ་རྟོག་འདོད་ཆགས་སོགས་ཡིན་ན་འདི་ནི་ཚེ་འདི་ཕྱི་གཉིས་ཀར་གནོད་པར་བྱེད་པའི་སྐྱོན་དང་བཅས་པ་ཡིན་པར་ཤེས་པར་བྱས་ནས། 
དེ་ཚེ་བདག་གིས་ཤིང་སྡོང་ཆེན་པོའི་རྩ་བ་རླུང་གིས་མི་གཡོ་བར་བརྟན་པར་གནས་པ་བཞིན་སེམས་རྟོག་ངན་དེ
འི་རྗེས་སུ་འབྲང་དུ་མི་འཇུག་པར་རང་ཚུགས་བཟུང་བའམ་ཟུངས་ཐུབ་པར་ནི་གནས་པར་བྱ་དགོས་སོ། 
དྲན་པ་ཉེར་བཞག་ལས། སྐྱོན་དང་ཡོན་ཏན་ཡོངས་ཤེས་པ། །དེ་དག་མཁས་པའི་མཚན་ཉིད་ཡིན། །
སྐྱོན་ཡོན་ཡོངས་སུ་མི་ཤེས་པ། །དེ་དག་བླུན་པོའི་བྱེད་པ་ཡིན། །ཞེས་སོ། །
དེ་ཡང་སྔོན་སེམས་སྦྱོང་བ་ལ་གནས་པ་བྲམ་ཟེ་སྒྲ་མཁན་བྱ་བས་རྟོག་ངན་ཚོད་འཛིན་བྱེད་པའི་ཆེད་དུ་ཁུག་མ་ཞིག་ཏུ་རྡེའུ་ཆུང་ངུ་དཀར་ནག་མང་པོ་བླུགས་ནས། 
འདོད་ཆགས་ཞེ་སྡང་སོགས་ཉོན་མོངས་པའི་རྟོག་པ་ངན་པ་རེ་སྐྱེས་དུས་རྡེའུ་ནག་པོ་རེ་དང་། དད་དང་སྙིང་རྗེ་སོགས་རྟོག་པ་བཟང་པོ་རེ་སྐྱེས་སྐབས་རྡེའུ་དཀར་པོ་རེ་མདུན་ཅོག་སྟེང་བཞག་པས། ཐོག་མར་རྡེའུ་ནག་པོ་ལས་དཀར་པོ་ཆེས་ཉུང་བ་ལ་རིམ་གྱིས་འདྲ་མཉམ་ནས་མཐར་རྡེའུ་དཀར་པོ་ཁོ་ནར་གྱུར་པའི་ཉམས་ལེན་མཛད་པ་ལྟར་བྱའོ། །
དོན་མེད་གཡེང་བར་ལྟ་བ་ནི། །ནམ་ཡང་བདག་གིས་མི་བྱ་སྟེ། །
ངེས་པར་སེམས་པས་རྟག་ཏུ་ནི། །མིག་ནི་ཕབ་སྟེ་བལྟ་བར་བྱ། 
དྲན་ཤེས་ལ་བསླབ་པའི་སྐབས་སུ་ལུས་ངག་གི་སྤྱོད་པ་ཆུང་ངུ་ལའང་གལ་ཆུང་མི་བྱ་བར་ཆུང་ས་ནས་རིམ་པས་བསླབ་དགོས་པ་སྟེ། 
མིག་གིས་ལྟ་བའི་ཚེ་འདོད་ཆགས་དང་ཞེ་སྡང་སོགས་མིག་གི་རྗེས་སུ་འབྲང་ནས་
སྐྱེས་པས། དྲན་ཤེས་ཀྱིས་མ་ཟིན་པར་རྣམ་པར་གཡེང་བའི་ཚུལ་གྱིས་དོན་མེད་དུ་ཕྱོགས་གང་སར་ལྟ་བ་ནི་དུས་ནམ་ཡང་བདག་གིས་མི་བྱ་སྟེ
ངེས་པར་སེམས་པའམ་སེམས་རྣལ་དུ་གནས་པས་དུས་རྟག་ཏུ་ནི་མིག་གཉིས་པོ་ནི་མདུན་དུ་ཕབ་སྟེ་
བལྟ་བར་བྱ་བའི་གནས་ཁོ་ན
ར་བལྟ་བར་བྱའོ། 
མདོ་སྡུད་པར། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། །
གཉའ་ཤིང་གང་ཙམ་བལྟ་ཞིང་འགྲོ་ལ་སེམས་འཁྲུལ་མེད། །
ཅེས་དང་། འདུལ་བ་ལས། འདོད་ཆགས་མིག་ནི་རིག་རིག་བལྟ་བར་བྱེད། །
ཞེ་སྡང་མིག་ནི་དུག་དྲག་སྦྲུལ་བཞིན་བལྟ། །
གཏི་མུག་མིག་ནི་མུན་ཁྲོད་རྟོགས་བཞིན་བལྟ། །
ཤིན་ཏུ་ཆགས་བྲལ་གཉའ་ཤིང་གང་ཙམ་བལྟ། །
ཞེས་གསུངས་སོ། །
ལྟ་བ་ངལ་གསོའི་ཆེད་དུ་ནི། །རེས་འགའ་ཕྱོགས་སུ་བལྟ་བར་བྱ། །
འགའ་ཞིག་མིག་ལམ་སྣང་གྱུར་ན། །
བལྟས་ནས་འོངས་པ་ལེགས་ཞེས་བརྗོད། 
གལ་ཏེ་མདུན་དུ་རྩེ་གཅིག་ཏུ་བལྟས་པས་དུབ་པར་གྱུར་པ་ན་མིག་དང་སེམས་ངལ་གསོའི་ཆེད་དུ་ནི། དྲན་ཤེས་དང་ལྡན་པས་རང་གིས་སེམས་མ་ཡེངས་བཞིན་དུ་རེས་འགའ་ཕྱོགས་དང་ཕྱོགས་སུ་བལྟ་བར་བྱ་རུང་ལ། །གལ་ཏེ་གང་ཟག་འགའ་ཞིག་ཚུར་མིག་ལམ་དུ་འོངས་ནས་
སྣང་བར་གྱུར་ན་
མི་མཐོང་པའི་ཚུལ་དང་མ་གུས་པས་མི་བལྟ་བར། ཆགས་པ་མེད་པའི་བྱམས་བརྩེའི་མིག་གིས་བལྟས་ནས་
འོངས་པ་ལེགས་སོ་ཞེས་ཡུལ་སྲོལ་དང་མཐུན་པར་བརྗོད་ནས་
དགའ་བས་བསུ་བར་བྱའོ། །
ལམ་སོགས་འཇིགས་པ་བརྟག་པའི་ཕྱིར། །ཡང་དང་ཡང་དུ་ཕྱོགས་བཞིར་བལྟ། །
ངལ་གསོ་ཁ་ནི་ཕྱིར་བལྟས་ནས། །
རྒྱབ་ཀྱི་ཕྱོགས་སུ་བལྟ་བར་བྱ། 
གཞན་ཡང་འཇིགས་བཅས་ཀྱི་ལམ་ལ་འགྲོ་བའི་ཚེ་དགྲ་སོགས་འཇིགས་པ་ཡོད་མེད་བརྟག་པའི་ཕྱིར། རང་གི་སེམས་མ་ཡེངས་བཞིན་དུ་ཡང་དང་ཡང་དུ་ཕྱོགས་བཞིར་བལྟ་བར་བྱ་ཞིང་། དེ་ལྟ་བུའི་གནས་སུ་ངལ་གསོ་བའི་ཚེ་ཁ་ནི་ཕྱིར་ཕྱོགས་ཤིང་བལྟས་ནས་
རྒྱབ་ཀྱི་ཕྱོགས་སུ་ཡང་དགྲ་རྐུན་གཅན་གཟན་སོགས་འཇིགས་པ་ཡོད་མེད་ལ་ལེགས་པར་བལྟ་བར་བྱ་དགོས་སོ། །
མདུན་དང་རྒྱབ་ཏུ་བརྟགས་བྱས་ནས། །
འགྲོའམ་ཡང་ན་འོང་བྱ་སྟེ། །
དེ་ལྟར་གནས་སྐབས་ཐམས་ཅད་དུ། །དགོས་པ་ཤེས་ནས་སྤྱད་པར་བྱ། 
དེ་ལྟར་རང་གི་མདུན་དང་རྒྱབ་ཏུ་འཇིགས་པ་ཡོད་མེད་བརྟགས་པར་བྱས་ནས་
ཕར་འགྲོ་བའམ་ཡང་ན་རང་གི་གནས་སུ་ཚུར་བདེ་འཇགས་ཀྱི་ངང་ཞི་དུལ་དང་ལྡན་པས་འོང་བར་བྱ་སྟེ
དེ་ལྟར་འདིས་མཚོན་ཏེ་
ལུས་ངག་གི་སྤྱོད་པ་ཆེ་ཕྲ་ཐམས་ཅད་དུས་དང་གནས་སྐབས་ཐམས་ཅད་དུ་དགོས་པའམ་དོན་ཡོད་མེད་དང་། ཚུལ་དང་ལྡན་མིན་བླང་དོར་གྱི་གནས་ཤེས་བཞིན་དང་ལྡན་པའི་སྒོ་ནས་འཇུག་ཅིང་སྤྱད་པར་བྱའོ། །
ལུས་ཀྱིས་འདི་ལྟར་གནས་བྱ་ཞེས། །བྱ་བ་བསྡོགས་ནས་དེ་ནས་ནི། །སྐབས་སུ་ལུས་འདི་ཇི་ལྟ་བུར། །གནས་པ་ཡིན་ཞེས་བལྟ་བར་བྱ། 
ཆོས་སྤྱོད་ལ་འཇུག་པ་སོགས་ཀྱི་ཚེ་རང་གི་ལུས་ཀྱི་ཚུགས་ཀ་བག་ཡོད་ཚུལ་དང་ལྡན་པས་འདི་ལྟར་གནས་པར་བྱ་ཞེས་ཐོག་མ་ནས་དྲན་ཤེས་ཀྱིས་ཟིན་པར་བྱ་བ་དང་། བྱ་བ་གང་ཞིག་གི་ཉེར་བསྡོགས་འགོ་རྩོམ་པའི་དུས་ནས་ལུས་ཚུགས་སྲུང་ཞིང་དེ་ནས་ནི་མཐར་མཇུག་མ་རྫོགས་ཀྱི་བར་དུ་སྐབས་དང་སྐབས་སུ་ལུས་འདི་ཇི་ལྟ་བུར་གནས་པ་ཡིན་ཞེས་ཤེས་བཞིན་གྱིས་བལྟ་བར་བྱའོ། །
སེམས་ཀྱི་གླང་ཆེན་མྱོས་པ་ནི། །ཆོས་ལ་སེམས་པའི་ཀ་ཆེན་ལ། །ཇི་ལྟར་བཏགས་པ་མི་འཆོར་བར། །དེ་ལྟར་འབད་པ་ཀུན་གྱིས་བརྟགས། 
སེམས་ཀྱི་གླང་ཆེན་མྱོས་པ་འདི་ཉིད་ཕྱི་རོལ་ཆགས་སྡང་གི་རྗེས་སུ་ཤོར་བར་གྱུར་ན་ནི་རང་གཞན་འཕྲལ་ཡུན་ཀུན་ཏུ་གནོད་པ་བྱེད་པས་ན། 
དམ་པའི་ཆོས་ཀྱི་དོན་ལ་ཐོས་བསམ་སྒོམ་པས་རྩེ་གཅིག་ཏུ་སེམས་པའི་ཀ་བ་ཆེན་པོ་དང་འདྲ་བ་ལ། དྲན་ཤེས་ཀྱི་ཐག་པས་ཇི་ལྟར་གླང་ཆེན་བཏགས་པ་གཞན་དུ་མི་འཆོར་བར་དེ་ལྟར་ཐབས་སྣ་ཚོགས་པ་འབད་པ་ཀུན་གྱིས་ནན་ཏན་དུ་བརྟགས་ནས་
རང་སེམས་རང་གིས་དབང་དུ་བྱ་དགོས་སོ། །
ཅི་ནས་ཏིང་འཛིན་བརྩོན་པ་ནི། །སྐད་ཅིག་གཅིག་ཀྱང་མི་འཆོར་བར། །བདག་གི་ཡིད་འདི་གར་སྤྱོད་ཅེས། །དེ་ལྟར་ཡིད་ལ་སོ་སོར་བརྟག ཁྱད་པར་དུ་སྟོན་པ་སངས་རྒྱས་ཀྱི་རྗེས་སུ་འཇུག་པ་དག་གིས་ཅི་ནས་ཀྱང་ཞི་ལྷག་གི་ཏིང་ངེ་འཛིན་ཟབ་མོ་བསྒོམ་པ་ལ་བརྩོན་པར་བྱེད་དགོས་ཤིང་། སྒོམ་པ་དེ་ཡི་ཚེ་ན་ནི་དུས་སྐད་ཅིག་གཅིག་ཀྱང་ཡུལ་གཞན་དུ་སེམས་མི་འཆོར་བའམ་མ་ཡེངས་པར་ཏིང་འཛིན་དེ་ཁོ་ན་ལ་གནས་པར་བྱས་ཏེ
དུས་དང་དུས་སུ་བདག་གི་ཡིད་འདི་ཏིང་ངེ་འཛིན་དེ་ལས་གཡོ་ནས་
བྱིང་རྒོད་ཀྱི་སྐྱོན་གྱིས་གར་སྤྱོད་ཅེས་དེ་ལྟར་ཡིད་ལ་སོ་སོར་བརྟག་ཅིང་དྲན་པས་ཟིན་པར་བྱའོ། །
འཇིགས་དང་དགའ་སྟོན་སོགས་འབྲེལ་བར། །གལ་ཏེ་མི་ནུས་ཅི་བདེར་བྱ། །
འདི་ལྟར་སྦྱིན་པའི་དུས་དག་ཏུ། །ཚུལ་ཁྲིམས་བཏང་སྙོམས་བཞག་པར་གསུངས། 
གལ་ཏེ་དུག་སྦྲུལ་སོགས་ཀྱི་འཇིགས་པ་དང་བཅས་པའི་གནས་དང་དཀོན་མཆོག་གི་མཆོད་པའི་དགའ་སྟོན་སོགས་དུས་མཆོད་ལྟ་བུ་འདུ་འཛི་ཆེ་ས་དང་། དེ་བཞིན་མི་གཞན་དང་འབྲེལ་བའི་ཆོས་སྤྱོད་བྱེད་སྒོ་ལྟ་བུའི་ཚེ་ཏིང་ངེ་འཛིན་ལ་གནས་པ་གལ་ཏེ་མི་ནུས་པའམ་སྟབས་མ་བདེ་ན་
ཡུལ་དུས་དང་བསྟུན་ཏེ་ཅི་བདེར་བྱའོ། །
འདི་ལྟར་ཡུལ་དང་བསྟུན་ཏེ་ཐབས་ལ་མཁས་པར་བྱ་བ་འཐད་དེ། 
བློ་གྲོས་མི་ཟད་པའི་མདོ་ལས། སྦྱིན་པའི་དུས་སུ་ཚུལ་ཁྲིམས་ལ་བརྟུལ་བ་དང་བཏང་སྙོམས་སུ་བྱའོ། །
ཞེས་སྤྱིར་སྦྱིན་པ་ལས་ཚུལ་ཁྲིམས་མཆོག་ཏུ་གསུངས་ཀྱང་གསད་བྱའི་སེམས་ཅན་ལྟ་བུ་ལ་མི་འཇིགས་པ་སྐྱབས་ཀྱི་སྦྱིན་པ་བྱེད་པའི་ཆེད་དུ་རྫུན་སྨྲ་བ་ལྟ་བུ་དང་། སྦྱིན་པ་གཙོ་བའི་དུས་དག་ཏུ་ཚུལ་ཁྲིམས་ཀྱི་བསླབ་པ་ཆུང་ངུ་བཏང་སྙོམས་སུ་བཞག་ཀྱང་ལྟུང་བ་མི་འབྱུང་བ་སྟོན་པ་སངས་རྒྱས་ཀྱིས་གསུངས་སོ། །
གང་ཞིག་བསམས་ཏེ་བྱར་བརྩམས་པ། །དེ་ལས་གཞན་དུ་མི་བསམས་ཏེ། །
དེར་གཏད་པ་ཡི་བསམ་པ་ཡིས། །དེ་ཉིད་རེ་ཞིག་བསྒྲུབ་པར་བྱ། 
སྤྱིར་བྱ་བ་གང་ཞིག་གམ་ཁྱད་པར་ཐོས་བསམ་སྒོམ་པ་ལྟ་བུའི་ཚེ་དང་པོ་གང་ལ་འཇུག་པར་བྱེད་བསམ་པ་དེའི་འགོ་བཟུང་ནས་བྱ་བར་བརྩམས་ཟིན་པ་དེ་ཉིད་མ་གྲུབ་ཀྱི་བར་དུ། དེ་ལས་གཞན་དུ་བྱ་བ་གཞན་ཞིག་སྒྲུབ་པར་མི་བསམ་སྟེ་
སྐབས་བབ་བསྒྲུབ་བྱ་དེར་ཡིད་རྩེ་གཅིག་ཏུ་གཏད་པ་ཡི་བསམ་པ་ཡིས། གང་རྩོམ་པ་དེ་ཉིད་མ་གྲུབ་ཀྱི་བར་དུ་རེ་ཞིག་སྟེ་དང་པོ་འབད་པས་བསྒྲུབས་ནས་
མཐར་ཕྱིན་པར་བྱའོ། །
དེ་ལྟ་ན་ནི་ཀུན་ལེགས་བྱས། །གཞན་དུ་གཉིས་ཀར་མི་འགྱུར་རོ། །
ཤེས་བཞིན་མ་ཡིན་ཉོན་མོངས་ཀྱང་། །དེ་ལྟ་ན་ནི་འཕེལ་བར་འགྱུར། 
སྔ་མ་སྔ་མ་རྣམས་ལེགས་པར་གྲུབ་ཟིན་ནས་
ཕྱི་མ་ཕྱི་མ་ལ་ཞུགས་པ་དེ་ལྟ་བྱས་ན་
ནི་མཐར་ཐམས་ཅད་ཀུན་ལེགས་པར་བྱས་ནས་
གྲུབ་པར་འགྱུར་ལ། གཞན་དུ་སྔ་མ་མ་ཟིན་པར་ཕྱི་མ་ལ་འཇུག་པར་བྱས་ན་
སྔ་ཕྱི་གཉིས་ཀ་མི་འགྲུབ་པའི་སྐྱོན་དུ་འགྱུར་བ་མ་ཟད། བློའི་འཇུག་པ་མི་བརྟན་པ་ནི་རྟག་ཏུ་ཤེས་བཞིན་ལ་གནས་པ་མ་ཡིན་པས་ཉོན་མོངས་པའི་ངན་རྟོག་ཀྱང་འཇུག་ཅིང་། གཡེང་བ་བག་མེད་པར་གྱུར་པ་དེ་ལྟ་ན་ནི་ཉོན་མོངས་པ་རྣམས་རབ་ཏུ་རྒྱས་ཤིང་འཕེལ་བར་འགྱུར་རོ།། 
གཉིས་པ་བསླབ་པ་མི་ཉམས་པ་སྲུང་བ་ནི། །བྲེ་མོའི་གཏམ་ནི་སྣ་ཚོགས་དང་། །ངོ་མཚར་ལྟད་མོ་རྣམ་མང་པོ། །ཀུན་ལ་འཇུག་པར་གྱུར་པ་ན། །
དེ་ལ་ཆགས་པ་སྤང་བར་བྱ། 
བསླབ་སྡོམ་ལ་གནས་པ་དག་གིས་ཀུ་རེའི་བཞད་གར་སོགས་བྲེ་མོའི་གཏམ་བརྗོད་དང་ནི་བཟློས་གར་སྣ་ཚོགས་པ་དང༌། གླུ་བྲོ་སྒྲ་སྙན་མིག་འཕྲུལ་གློག་བརྙན་སོགས་ངོ་མཚར་བའི་ལྟད་མོ་རྣམ་པ་མང་པོའི་འདུ་འཛོམས་ཀུན་ལ་འཇུག་དགོས་བྱུང་བར་གྱུར་པ་ན། 
ཡིད་དྲན་ཤེས་ལ་གནས་པས་དེ་དག་ལ་ཆགས་པ་དང་ཞེ་སྡང་བའི་བློ་སྤང་བའམ་མེད་པར་བྱའོ། །
དོན་མེད་ས་རྐོ་རྩྭ་གཅོད་དང་། །ས་རིས་འབྲི་སོགས་བྱེད་གྱུར་ན། །
བདེ་གཤེགས་བསླབ་པ་དྲན་བྱས་ནས། །
སྐྲག་པས་དེ་ཡི་མོད་ལ་དོར། 
དགོས་དོན་མེད་པར་རང་བྱུང་ཁམས་ལ་གཏོར་སྐྱོན་གྱི་ས་རྐོ་བ་དང་རྩྭ་དང་ཤིང་སོགས་གཅོད་པ་སོགས་ལྟ་ཅི། ཐ་ན་རང་གར་ས་དང་གྱང་ངོས་སོགས་སུ་རི་མོ་འདྲ་མིན་འབྲི་བ་སོགས་བྱེད་འདོད་པར་གྱུར་པ་ན་བདེ་བར་གཤེགས་པས་དེ་དག་བྱ་མི་རུང་བའི་བསླབ་པ་བཅས་པ་རྣམས་དྲན་པར་བྱས་ནས
བཅས་པའི་ཁ་ན་མ་ཐོ་ལས་འདའ་བར་སྐྲག་པས་དེ་ཡི་མོད་ལ་སྟེ་དེ་མ་ཐག་ཏུ་དོར་བར་བྱའོ། །
གང་ཚེ་བསྐྱོད་པར་འདོད་གྱུར་ཏམ། །སྨྲ་བར་འདོད་པར་གྱུར་ན་ཡང་། །དང་པོར་རང་གི་སེམས་བརྟགས་ནས། །
བརྟན་པས་རིག་པ་ལྡན་པར་བྱ། 
དུས་གང་གི་ཚེ་ན་ལུས་ཀྱི་བྱ་བ་ས་ཕྱོགས་ཡུལ་རིས་གང་དག་ཏུ་འགྲོ་བསྐྱོད་བྱེད་པར་འདོད་པར་གྱུར་ཏམ། ངག་གི་བྱ་བ་གཏམ་རྣམ་པ་སྣ་ཚོགས་གཞན་ལ་བཤད་པའམ་སྨྲ་བར་འདོད་པར་གྱུར་པ་ན་ཡང་། དང་པོར་རང་གི་སེམས་ལ་བརྟགས་ནས་
ཀུན་སློང་དགེ་བའམ་མི་དགེ་བ་གང་ཡིན་དང་འབྲས་བུ་གནོད་པའམ་ཕན་པ་ཅི་འབྱུང་དཔྱད་ཅིང་བློ་བརྟན་པས་སྒྲུབ་འོས་ཉིད་དུ་རིགས་པ་དང་དོན་ལྡན་དུ་མཐོང་ན་
ད་གཟོད་བྱའོ། །
གང་ཚེ་རང་ཡིད་ཆགས་པ་དང་། །ཁྲོ་བར་འདོད་པ་དེ་ཡི་ཚེ། །ལས་སུ་མི་བྱ་སྨྲ་མི་བྱ། །
ཤིང་བཞིན་དུ་ནི་གནས་པར་བྱ། 
འདི་ནས་ཉེས་སྤྱོད་འབྱུང་བའི་སྒོ་ཉི་ཤུ་རྩ་བདུན་བགྲངས་པ་མཛད་པ་དག་ནི། བྱ་བའི་ལས་གང་ལ་འཇུག་ཚེ་ཐོག་མར་ཀུན་སློང་ལ་བརྟགས་ཤིང་དཔྱད་པ་བྱས་པས་གང་གི་ཚེ་རང་གི་ཡིད་ལ་རང་འདོད་ལྟ་བུ་སྒྲུབ་པའི་ཆེད་ཆགས་ཤིང་ཞེན་པར་གྱུར་པ་དང༌། གཞན་ཕ་རོལ་དགྲ་དང་མི་མཛའ་བ་སོགས་ལ་ཁྲོ་བའི་ཀུན་སློང་གིས་གཏམ་སྨྲ་བར་འདོད་པ་སོགས་བྱེད་པར་འདུག་ན
འདོད་ཆགས་ཞེ་སྡང་གཏི་མུག་གསུམ། །དེས་སྐྱེད་ལས་ནི་མི་དགེ་བའོ། །
ཞེས་གསུངས་པས་དེ་ཡི་ཚེ་རྣམ་པ་དགེ་བ་ལྟར་སྣང་ཡང་དོན་དུ་མི་དགེ་བ་ཡིན་ལ་འབྲས་བུ་རང་གཞན་ལ་ཕན་པ་ཅི་ཡང་མི་འབྱུང་པས་སྐབས་དེར་ལུས་ལས་སུ་མི་བྱ་ཞིང༌། ངག་གིས་དེ་འབྲེལ་གྱི་གཏམ་སྨྲ་བར་མི་བྱ་བར་ཤིང་སྡོང་ཆེན་པོའི་རྩ་བ་རླུང་གིས་གཡོ་འགུལ་མེད་པ་བཞིན་དུ་བརྟན་པར་གནས་པར་བྱའོ། །
རྒོད་དང་ག་ཞར་བཅས་པའམ། །གལ་ཏེ་ང་རྒྱལ་རྒྱགས་ལྡན་པའམ། །མཚང་འབྲུ་བ་ཡི་བསམ་པ་དང་། །གལ་ཏེ་སྐྱོར་འབྱིན་བསླུ་སེམས་སམ། ལུས་ཞི་དུལ་གྱི་སྤྱོད་ལམ་དང་མི་ལྡན་པས་རྒོད་པ་དང༌། ངག་གིས་ག་ཞར་སྟེ་བཞད་གད་སློང་བ་དང་བཅས་ཀུ་རེ་བྱེད་པའམ། རིན་ཆེན་ཕྲེང་བ་ལས། དེ་ལ་མངོན་པར་རློམ་བྱེད་བདག །དམན་པས་དམན་ཞིང་མཉམ་དང་མཉམ། །
དམན་པ་བས་ནི་ལྷག་པའམ་མཉམ། །
མཉམ་པའི་ང་རྒྱལ་ཞེས་བྱའོ། །
ཞེས་ངའོ་སྙམ་པའི་ང་རྒྱལ་དང༌། ང་རྒྱལ་ཙམ་དང༌། ཆེ་བའམ་ལྷག་པའི་ང་རྒྱལ། ང་རྒྱལ་ལས་ཀྱང་ང་རྒྱལ། ཅུང་ཟད་སྙམ་པའི་ང་རྒྱལ། ལོག་པའི་ང་རྒྱལ། མངོན་པའི་ང་རྒྱལ་ཏེ་ང་རྒྱལ་བདུན་དང༌། རྒྱགས་པ་ནི། བཤེས་སྤྲིང་ལས། རིགས་དང་གཟུགས་དང་ཐོས་པ་ལང་ཚོ་དང་། །དབང་ཐང་ཆེ་བས་རྒྱགས་པ་དགྲ་བཞིན་གཟིགས། །
ཞེས་རིགས་དང་གཟུགས་དང་ལང་ཚོ་དང་ཐོས་པ་དང་ནོར་གྱིས་རྒྱགས་པ་སྟེ་ལྔ་དང་ལྡན་པའམ། གཞན་གྱི་སྐྱོན་དངོས་སམ་ཚིག་ཟུར་གྱིས་བརྗོད་པར་འདོད་པ་མཚང་འབྲུ་བ་ཡི་བསམ་པ་དང༌། གལ་ཏེ་སྐྱོར་འབྱིན་ཏེ་ཕ་རོལ་པོ་མི་མཐུན་པ་གཉིས་མཐུན་པས་འདུམ་པ་སླར་དབྱེ་བར་འདོད་པ། གཞན་གཡོ་སྒྱུ་ཡིས་བསླུ་བར་འདོད་པའི་སེམས་སམ། །གང་ཚེ་བདག་བསྟོད་ལྷུར་ལེན་པའམ། །གཞན་ལ་སྨོད་པ་ཉིད་དང་ནི། །གཤེ་བཅས་འགྱེད་དང་བཅས་གྱུར་པ། །དེ་ཚེ་ཤིང་བཞིན་གནས་པར་བྱ། །
དུས་གང་གི་ཚེ་གཞན་གྱིས་བདག་གི་ཡོན་ཏན་བརྗོད་པས་དགའ་ནས་
བསྟོད་པ་ལྷུར་ལེན་པའམ། རང་མི་དགའ་བ་ལ་སོགས་པའི་གཞན་གྱི་ཕྱོགས་ལ་ཉེས་པ་བརྗོད་པས་སྨོད་པ་ཉན་པར་འདོད་པ་ཉིད་དང་ནི། ངག་གིས་གཞན་ལ་གནོད་པའི་གཏམ་གྱིས་གཤེ་བ་དང་བཅས་ཕན་ཚུན་མཐུན་པ་འགྱེད་པ་དང་བཅས་པར་གྱུར་པ་ན། 
དེ་ཡི་ཚེ་ལུས་ངག་ཡིད་གསུམ་མི་གཡོ་བ་ཤིང་བཞིན་དུ་ཚུགས་བརྟན་པར་གནས་པར་བྱའོ། །
རྙེད་དང་བཀུར་སྟི་གྲགས་འདོད་པའམ། །གཡོག་འཁོར་དོན་དུ་གཉེར་འདོད་པའམ། །བདག་སེམས་རིམ་གྲོ་འདོད་གྱུར་ན། །
དེ་ཚེ་ཤིང་བཞིན་གནས་པར་བྱ། 
ཟས་གོས་ལོངས་སྤྱོད་སོགས་རྙེད་པ་རྒྱ་ཆེན་ཐོབ་པ་དང་གཞན་གྱིས་གུས་པས་བཀུར་སྟི་དང་ཕྱོགས་ཀུན་ཏུ་སྙན་པར་གྲགས་པར་འདོད་པའམ། རང་གིས་ལས་མི་བྱེད་པར་བདེ་བར་འདོད་པས་གཡོག་འཁོར་དོན་དུ་གཉེར་བར་འདོད་པའམ། བདག་གི་སེམས་ལ་རིམ་གྲོ་སྟེ་འཕྲལ་གྱིས་བསྙེན་བཀུར་འདོད་པར་གྱུར་པ་སོགས་ཆོས་བརྒྱད་དོན་དུ་གཉེར་བ་བྱུང་ན
དེ་ཚེ་རང་གི་ལུས་ངག་ཡིད་གསུམ་དེ་དག་གི་རྗེས་སུ་མི་འབྲང་བར་ཤིང་བཞིན་དུ་བརྟན་པར་གནས་པར་བྱའོ། །
གཞན་དོན་ཡལ་བར་འདོར་བ་དང་། །རང་དོན་གཉེར་བར་འདོད་པ་དང་། །སྨྲ་བར་འདོད་པའི་སེམས་བྱུང་ན། །
དེ་ཚེ་ཤིང་བཞིན་གནས་པར་བྱ། 
གཞན་དོན་གྱི་དོན་ཆེན་པོ་ཞིག་ཡིན་ཡང་ཇི་མི་སྙམ་དུ་ཡལ་བར་འདོར་བ་དང་། རང་གི་དོན་ཆུང་ངུ་ཞིག་ལ་ཐུག་ཀྱང་མི་བཏང་བར་འབད་བརྩོན་ཆེན་པོས་གཉེར་བར་འདོད་པ་དང་། དེ་འབྲེལ་གྱི་གཏམ་རྒྱུ་མཚན་མེད་པ་སྨྲ་བར་འདོད་པའི་སེམས་བྱུང་བར་གྱུར་ན
དེ་ཚེ་རང་གི་ལུས་ངག་ཡིད་གསུམ་དྲན་ཤེས་དང་ལྡན་པས་མི་གཡོ་བ་ཤིང་བཞིན་དུ་བརྟན་པར་གནས་པར་བྱའོ། །
མི་བཟོད་ལེ་ལོའི་འཇིགས་པ་དང་། །དེ་བཞིན་སྤྱི་བརྟོལ་མུ་ཅོར་དང་། །རང་གི་ཕྱོགས་ཞེན་སེམས་བྱུང་ན། །
དེ་ཚེ་ཤིང་བཞིན་གནས་པར་བྱ། 
བཟོད་པའི་མི་མཐུན་ཕྱོགས་བསྲན་མི་བཟོད་པ་དང་། བརྩོན་འགྲུས་ཀྱི་མི་མཐུན་ཕྱོགས་ལེ་ལོ་དང་བྱ་དཀའ་བའི་སྤྱོད་པ་ལ་འཇིགས་པའམ་སྐྲག་པ་དང་། དེ་བཞིན་སྤྱི་བརྟོལ་གང་བྱུང་གི་བྱ་བ་དང་མུ་ཅོར་མ་བརྟགས་པའི་གཏམ་གང་བྱུང་དུ་བཤད་པ་དང༌། རང་གི་ཕྱོགས་ཀྱི་ངན་པའི་སྐྱོན་ཡང་བཟང་ངོ་ལེགས་སོ་སྙམ་པས་ཞེན་ཅིང་ཆགས་པའི་སེམས་བྱུང་ན། 
དེ་ཚེ་ལུས་ངག་ཡིད་གསུམ་གཡོ་བ་མེད་པར་ཤིང་བཞིན་དུ་བརྟན་པར་གནས་པར་བྱའོ། །
དེ་ལྟར་ཀུན་ནས་ཉོན་མོངས་དང་། །དོན་མེད་བརྩོན་པའི་ཡིད་བརྟགས་ནས། །
དེ་ཚེ་དཔའ་བོས་གཉེན་པོ་ཡིས། །དེ་ནི་བརྟན་པོར་གཟུང་བར་བྱ། 
དེ་ལྟར་ཆགས་སྡང་སོགས་ཀུན་ནས་ཉོན་མོངས་པ་ཉེས་སྤྱོད་ཀྱི་འབྱུང་སྒོ་ཉི་ཤུ་རྩ་བདུན་པོ་ལ་སོགས་པ་དང་། ས་རྐོ་རྩྭ་གཅོད་ས་རིས་བྲི་བ་ལ་སོགས་པའི་དོན་མེད་པ་ལ་བརྩོན་པར་འདོད་པའི་ཡིད་ལ་བརྟགས་ཏེ་
ངོས་ཟིན་པར་བྱས་ནས
གལ་ཏེ་རང་གི་ཡིད་ཆགས་སྡང་ཉོན་མོངས་པའི་དབང་དུ་འགྲོ་བ་དང་བྱ་བ་དོན་མེད་པ་ལ་བརྩོན་པར་འདུག་ན། 
དེ་ཡི་ཚེ་མི་མཐུན་པ་གཞོམ་པ་ལ་དཔའ་བོ་བདག་གིས་གཉེན་པོ་དྲན་ཤེས་དེ་ནི་རང་རྒྱུད་ལ་བསྟེན་ཅིང་རྟག་ཏུ་ཤིང་བཞིན་མི་གཡོ་བར་བརྟན་པོར་གཟུང་བར་བྱའོ། །
ཤིན་ཏུ་ངེས་དང་རབ་དད་དང་། །བརྟན་དང་གུས་དང་ཞེ་སར་བཅས། །
ངོ་ཚ་ཤེས་དང་འཇིགས་བཅས་དང་། །ཞི་ཞིང་གཞན་དགའ་བྱེད་ལ་བརྩོན། 
དེ་ལྟར་ཉེས་སྤྱོད་འབྱུང་བའི་སྒོ་སྤངས་པས་མི་ཆོག་པར་དགེ་བ་བྱེད་པའི་དངོས་པོ་དགུ་པོ་དང་ལྡན་པས་སྒྲུབ་དགོས་པ་སྟེ། 
རང་གི་ཉམས་སུ་ལེན་བྱའི་ཆོས་གང་གི་ཚིག་དོན་ལ་ཐོས་བསམ་བྱས་པས་མཁས་ཤིང་ཡིད་ལ་ཤིན་ཏུ་ངེས་པ་དང༌། དེའི་དོན་ལ་ཡིད་ཆེས་པས་རབ་ཏུ་དད་པ་དང༌། དེ་བསྒྲུབ་པར་མཐར་ཕྱིན་པའི་དམ་བཅའ་བརྟན་པ་དང་། དེའི་དོན་སྟོན་པའི་རང་གི་མཁན་སློབ་བླ་མ་སོགས་ལ་ལུས་ཡིད་གུས་པ་དང༌། ངག་གིས་ཞེ་སར་བཅས་པས་ཐོག་མར་ཚུལ་བཞིན་བསྟེན་ཅིང་། གང་བསྟན་པའི་གདམས་ངག་བརྗེད་ཅིང་ཉེས་སྤྱོད་ལ་འཇུག་པར་གྱུར་ན་
རང་ངོས་ནས་ངོ་ཚ་ཤེས་པ་དང་། བླ་མ་དང་སངས་རྒྱས་བྱང་སེམས་སོགས་གཞན་ངོས་ནས་སྐྲག་པའམ་འཇིགས་པ་དང་བཅས་པ་དང་། རྒྱུན་དུ་ལུས་ངག་ཡིད་གསུམ་ཆོས་དང་མཐུན་པར་ཞི་ཞིང་དུལ་བ་ལ་གནས་པས་གཞན་གྱི་ཡིད་དུ་དགའ་བདེ་དྭངས་པ་འདྲེན་པ་བྱེད་པ་ལ་བརྩོན་པར་བྱ་སྟེ
མདོ་ལས། བྱང་ཆུབ་སེམས་དཔའ་ནི་ཅི་ནས་ཀྱང་མཐོང་མ་ཐག་ཏུ་སེམས་ཅན་དགའ་བར་འགྱུར་བ་དེ་ལྟར་བསྒྲུབ་པར་བགྱིའོ། །
ཕན་ཚུན་མི་མཐུན་བྱིས་པ་ཡི། །འདོད་པ་རྣམས་ཀྱིས་མི་སྐྱོ་ཞིང་། །ཉོན་མོངས་སྐྱེས་པས་འདི་དག་གི །སེམས་འདི་བྱུང་སྙམ་བརྩེར་ལྡན་དང་། སོ་སོའི་སྐྱེ་བོ་རྣམས་ལྷན་གཅིག་ཏུ་གནས་པས་ཕན་ཚུན་མི་མཐུན་པ་སྟེ་བྱིས་པ་ཡི་བསམ་སྤྱོད་ཅན་དག་གཅིག་འགུ་ན་གཅིག་ཁྲོ་བ་སོགས་འདོད་པའི་དོན་ཐ་དད་པ་ཡིན་པས་ན། 
ཕར་དྲིན་བྱས་ཀྱང་ཚུར་སྨད་ཅིང་བྱས་པ་མི་གཟོ་བ་སོགས་ཅོལ་ཆུང་བའི་ལས་སྣ་ཚོགས་པ་བྱེད་པ་རྣམས་ཀྱིས་ཡིད་མི་སྐྱོ་ཞིང་། སེམས་ཅན་འདི་དག་ལ་ཆགས་སྡང་ཉོན་མོངས་པ་ལྷན་སྐྱེས་སུ་ཡོད་པས་འདི་དག་གི་སེམས་ལ་རྟོག་ཚོགས་འདི་ལྟ་བུ་རང་དབང་མེད་པར་བྱུང་བའོ་སྙམ་སྟེ་
ལྷག་པར་བརྩེ་བ་ཆེན་པོ་དང་ལྡན་པར་བྱའོ། །
ཁ་ན་མ་ཐོ་མེད་དངོས་ལ། །བདག་དང་སེམས་ཅན་དབང་བྱས་ཤིང་། །སྤྲུལ་པ་བཞིན་དུ་ང་མེད་པར། །ཡིད་འདི་རྟག་ཏུ་གཟུང་བར་བྱ། 
སེམས་ཅན་ལ་བསྡུ་བའི་དངོས་པོ་བཞིས་ཕན་པ་བྱེད་པའི་དོན་དུ་ཁ་ན་མ་ཐོ་བ་མེད་པ་སྟེ་སྡིག་པས་མ་གོས་པའི་ལོངས་སྤྱོད་ཀྱི་དངོས་པོ་སྦྱིན་པ་ལ་སོགས་ཀྱིས་བདག་གི་དབང་དུ་བྱ་བ་དང་། དེ་བཞིན་རྒྱལ་པོ་དང་བློན་པོ་སོགས་ནས་དམངས་ཕལ་བའི་བར་སེམས་ཅན་རྣམས་ཐབས་ལ་མཁས་པ་སྙན་པར་སྨྲ་བས་བློ་སྣ་དགེ་བ་ལ་དྲངས་ཏེ་དབང་དུ་འདུས་པར་བྱ་ཞིང་། ཐབས་ལ་མཁས་པས་འཇིག་རྟེན་དང་མཐུན་པར་འཇུག་ཚེ་སྒྱུ་མ་མཁན་གྱིས་སྤྲུལ་པ་བཞིན་དུ་ང་དང་ང་ཡིར་ཞེན་པའི་འཛིན་ཆགས་མེད་པར། ཡིད་འདི་འདོད་ཡོན་སོགས་གཞན་གྱི་དབང་དུ་མ་སོང་བར་དུས་རྟག་ཏུ་དྲན་ཤེས་ཀྱིས་གཟུང་བར་བྱའོ། །
རིང་ཞིག་ལོན་ནས་དལ་བའི་མཆོག །ཐོབ་པ་ཡང་དང་ཡང་བསམས་ནས། །
སེམས་དེ་ལྟ་བུ་རི་རབ་ལྟར། །རབ་ཏུ་མི་གཡོ་གཟུང་བར་བྱ། 
འཁོར་བ་ཐོག་མེད་ནས་ད་བར་སྐྱེ་བ་གྲངས་མེད་བླངས་ནས་
དུས་རིང་ཞིག་ལོན་ནས་
ཀྱང་བརྒྱ་ལམ་ལས་རྙེད་པར་དཀའ་བ་དལ་བའི་མཆོག་མི་ལུས་རིན་པོ་ཆེ་ཤིན་ཏུ་རྙེད་པར་དཀའ་བ། ད་རེས་རྙེད་པའམ་ཐོབ་པ་འདི་རྒྱུ་དཔེ་གྲངས་གསུམ་གྱི་སྒོ་ནས་ཡང་དང་ཡང་དུ་རྙེད་པར་དཀའ་ཚུལ་ལ་བསམས་ནས
སྒོ་གསུམ་ཉེས་སྤྱོད་ངན་སོང་དུ་སྐྱེ་བའི་རྒྱུའི་དབང་དུ་མི་བཏང་བར་དྲན་ཤེས་ཀྱི་སེམས་རི་ཡི་རྒྱལ་པོ་རི་རབ་ལྟར་རྐྱེན་གང་གིས་ཀྱང་རབ་ཏུ་མི་གཡོ་བར་བརྟན་པར་གཟུང་བར་བྱ་དགོས་སོ། 
བྱང་ཆུབ་སེམས་དཔའི་སྡེ་སྣོད་ལས་ཀྱང་། མི་ལུས་རབ་ཏུ་རྙེད་པར་དཀའ་བ་ཡང་། །དེ་ནི་བདག་གིས་དཀའ་བས་ཐོབ་གྱུར་ཏེ། །
ལུས་ནི་ཉམས་ཆུང་མི་རྟག་མི་བརྟན་ཏེ། །
དབུ་བ་རྡོས་དང་ཆུ་ཡི་ཆུ་བུར་འདྲ། །
སྒྱུ་མ་ལྟ་བུར་གར་ལ་བལྟ་དང་མཚུངས། །
རྨི་ལམ་མཐོང་དང་འདྲིད་པར་སྨྲ་བ་བཞིན། །སྲོག་ནི་ཡུན་ཐུང་ཚེ་ཡང་ཟད་པར་འགྱུར། །
ཇི་སྲིད་སྤྲིན་དང་གློག་ནི་མི་གནས་ལྟར། །སྐད་ཅིག་ཏུ་ནི་དེ་བཞིན་སྲོག་ཀྱང་འགྱུར། །
སྙིང་པོ་མེད་ལ་སྙིང་པོ་ལེན་པར་བྱེད། །
ཅེས་གསུངས་སོ།། 
གཉིས་པ་བྱང་སེམས་ཀྱི་བསླབ་བྱ་དགེ་བ་ཆོས་སྡུད་ཀྱི་ཚུལ་ཁྲིམས་ལ་བསླབ་ཚུལ་ལ་གཉིས་ལས། དང་པོ་བསླབ་པ་ལ་མི་སློབ་པའི་རྒྱུ་ལུས་ལ་ཆགས་པ་སྤང་དགོས་པར་བསྟན་པ་ནི། །བྱ་རྒོད་ཤ་ལ་ཆགས་པ་ཡིས། །ཕན་ཚུན་ཀུན་ཏུ་བཤལ་ཁྲིད་ཀྱང་། །ཡིད་ཁྱོད་མི་དགར་མི་བྱེད་ན
ད་ལྟ་ཅིའི་ཕྱིར་ཁ་ཏ་བྱེད། 
ནམ་ཞིག་འཆི་བར་འགྱུར་བའི་ཚེ་དུར་ཁྲོད་ཀྱི་བྱ་རྒོད་དང་ལྕེ་སྤྱང་སོགས་ཤ་ལ་ཆགས་ཤིང་ཞེན་པ་ཡིས་རྒྱུ་མ་ལ་སོགས་པ་ཕན་ཚུན་ཀུན་ཏུ་བཤལ་ཞིང་ཁྲིད་དེ་
ཟོས་ཀྱང་། དེའི་ཚེ་ཡིད་ཁྱོད་ཀྱིས་བྱ་རྒོད་ལ་སོགས་པ་དེ་དག་ལ་མི་དགའ་བར་བྱེད་པར་མི་འདུག་ན
གསོན་པའི་ཚེ་ད་ལྟ་ཡང་ཅི་ཕྱིར་ལུས་འདི་ལ་ཆགས་ཤིང་ཟས་གོས་ལ་སོགས་པས་ཕན་པ་བསྒྲུབ་ཅིང་གནོད་པ་བསྲུང་བའི་དོན་དུ་ཁ་ཏའམ་ཉེན་ཟོན་བྱེད་དེ་
བྱེད་མི་རིགས་ཏེ། 
དཔལ་བྱིན་གྱིས་ཞུས་པའི་མདོ་ལས། མི་ཉིད་ཤིན་ཏུ་རྙེད་དཀའ་རྙེད་པ་ལ། །ལུས་ཀྱི་ཕྱིར་ནི་སྡིག་པ་མ་བྱེད་ཅིག །
འདི་ནི་དུར་ཁྲོད་པ་སྟེ་ཅེ་སྤྱང་ཟས། །ལུས་ཀྱི་ཕྱིར་ནི་ཡ་ངར་མ་འཇུག་ཅིག །
གཡོ་ལྡན་ལུས་ལ་སྲེད་པ་བསྐྱེད་ནས་
ནི། །བྱིས་པ་རྟག་ཏུ་རྣམ་པར་རྨོངས་ཏེ་
འཁྱམས། །ལུས་འདི་བྱས་པ་མི་གཟོ་དངོས་ཡིན་པས། །ཉིན་དང་མཚན་དང་སྡུག་བསྔལ་ཚོར་བ་མྱོང་། །
རྟག་ཏུ་ནད་འདྲ་སྡུག་བསྔལ་འཁྲུལ་འཁོར་ཏེ། །
ལུས་འདི་ངན་སྐྱུགས་རྣམས་དང་མཆིལ་མས་གང་། །བཀྲེས་དང་སྐོམ་པས་རྟག་ཏུ་མངོན་པར་གཅེས། །
མཁས་པ་སུ་ཞིག་ལུས་ལ་སྲེད་པ་སྐྱེད། །
ཅེས་གསུངས་སོ། །
ལུས་འདི་བདག་གིར་བཟུང་བྱས་ནས། །
ཡིད་ཁྱོད་ཅིའི་ཕྱིར་སྲུང་བར་བྱེད། །
ཁྱོད་དང་འདི་གཉིས་སོ་སོ་ན། །
དེས་ཀོ་ཁྱོད་ལ་ཅི་ཞིག་བྱ། 
ལུས་འདི་བདག་གམ་བདག་གིར་བཟུང་བར་བྱས་ནས་ཡིད་ཁྱོད་ཀྱིས་ཅི་ཕྱིར་ལུས་འདི་སྲུང་བར་བྱེད་རིགས་ཏེ། 
ཡིད་ཁྱོད་ནི་ཤེས་པའི་རང་བཞིན་དང་ལུས་ནི་རྡུལ་རྫས་ཀྱིས་གྲུབ་ཅིང་རྒྱུ་འབྲས་ངོ་བོ་བྱེད་ལས་བཅས་འདི་གཉིས་ཐ་དད་དམ་སོ་སོ་བ་ཡིན་པས་ན་དང་། ལུས་དེས་ཀོ་སེམས་ཁྱོད་ལ་གནོད་པ་བས་ཕན་པ་མ་བྱས་ན་
བདག་ཏུ་འཛིན་པས་ཅི་ཞིག་བྱ་སྟེ་
བདག་འཛིན་དམ་པོས་བསྲུང་བ་ལ་རྒྱུ་མཚན་དང་དགོས་པ་ཅི་ཡང་མེད་དོ། །
རྨོངས་པའི་ཡིད་ཁྱོད་ཅི་ཡི་ཕྱིར། །ཤིང་གཟུགས་གཙང་མ་གཟུང་མི་བྱེད། །
མི་གཙང་ཚོགས་ཀྱི་འཁྲུལ་འཁོར་འདི། །རུལ་བ་བསྲུངས་ཏེ་ཅི་ཞིག་རུང་། 
གལ་ཏེ་ལུས་སེམས་གཉིས་ངོ་བོ་བདག་གཅིག་གི་འབྲེལ་བ་མེད་བཞིན་བདག་ཏུ་འཛིན་པར་རིགས་ན། 
ཤེས་རབ་བྲལ་བ་རྨོངས་པའི་ཡིད་ཁྱོད་ཀྱིས་ཅི་ཡི་ཕྱིར་ན་ཤིང་གི་མི་གཟུགས་གཙང་མ་ཞིག་ལ་བདག་གི་ལུས་ཞེས་གཟུང་བར་མི་བྱེད་དེ། 
ལུས་འདི་ནི་ཤ་ཁྲག་ལ་སོགས་པའི་མི་གཙང་བའི་རྫས་འདུས་པའི་ཚོགས་ཀྱི་རང་བཞིན་རུས་པ་རྒྱུས་པས་སྦྲེལ་བའི་འཁྲུལ་འཁོར་ལྟ་བུ། འདི་འདྲའི་རུལ་བ་མི་གཙང་བའི་འབྱུང་ཁུངས་ལུས་ངན་པ་བཙོག་པ་འདི་བསྲུང་སྟེ་ཅི་ཞིག་བྱ་སྟེ་
སྲུང་བར་བྱེད་པ་ནི་ཤིན་ཏུ་རྨོངས་པ་མ་རུང་པའི་ལས་སོ། །
ཐོག་མར་པགས་པའི་རིམ་པ་འདི། །རང་གི་བློ་ཡིས་ཐ་དད་ཕྱེ། །
ཤ་ཡང་རུས་པའི་དྲྭ་བ་ལས། །ཤེས་རབ་མཚོན་གྱིས་གུད་དུ་ཕྱེ། །
ལུས་འདིའི་ནང་དུ་བདག་གནས་ཤིང་བདག་གི་བརྟེན་གཞི་ལུས་འདི་ཡིན་པས་ཕལ་པའི་ཤིང་དང་མི་འདྲ་བར་གཅེས་པར་འཛིན་རིགས་སོ་སྙམ་ན། 
ཐོག་མར་ལུས་ཀྱི་པགས་པ་ལ་སོགས་པའི་རིམ་པ་འདི་ལ་རང་གི་བློ་ཤེས་རབ་ཀྱི་མཚོན་ཆ་རྣོན་པོ་དང་འདྲ་བ་ཡིས་པགས་པ་དང་ཤ་སོགས་ཐ་དད་དུ་རྣམ་པར་ཕྱེ་སྟེ་
བལྟ་བར་བྱ། 
ཤ་ཡང་རུས་པའི་དྲྭ་བ་རྣམས་ལས་བློ་ཤེས་རབ་ཀྱི་མཚོན་གྱིས་གུད་དུ་ཐ་དད་དུ་ཕྱེ་ཞིང་བདག་ཕྱི་ནང་གང་དུ་ཡོད་མེད་བརྟག་པར་བྱ། །
རུས་པ་རྣམས་ཀྱང་དབྱེ་བྱས་ནས། །
རྐང་གི་བར་དུ་བལྟ་བྱ་ཞིང་། །འདི་ལ་སྙིང་པོ་ཅི་ཡོད་ཅེས། །བདག་ཉིད་ཀྱིས་ནི་བརྟག་པར་གྱིས། དེ་ནས་རུས་པའི་ལྷུ་ཚིགས་ཆེ་ཆུང་རྣམས་ཀྱང་སོ་སོར་ཐ་དད་དུ་དབྱེ་བར་བྱས་ནས་
རུས་པའི་ནང་བཅུད་རྐང་གི་བར་དུ་ལེགས་པར་བལྟ་བར་བྱ་ཞིང་བརྟག་པས་བདག་ཀྱང་རྙེད་པ་མེད་པར་མ་ཟད། ལུས་འདི་ལ་གཅེས་པ་དང་གཙང་མར་འཛིན་འོས་པའི་སྙིང་པོ་རིན་ཐང་ཅན་གྱི་དངོས་པོ་ཅི་ཞིག་ཡོད་ཅེས། བདག་རང་ཉིད་ཀྱིས་ནི་བློ་ཤེས་རབ་ཀྱིས་དེ་ལྟར་སོ་སོར་དཔྱད་དེ་
བརྟག་པར་གྱིས་ཤིག་དང༌། །དེ་ལྟར་འབད་དེ་
བཙལ་ཀྱང་དེར། །ཁྱོད་ཀྱིས་སྙིང་པོ་མ་མཐོང་ན
ད་དུང་ཅིའི་ཕྱིར་ཆགས་ཚུལ་གྱིས། །ཁྱོད་ནི་ལུས་འདི་སྲུང་བར་བྱེད། 
དེ་ལྟར་འབད་དེ་བཙལ་ཀྱང་ལུས་དེ་ལས་སེམས་ཁྱོད་ཀྱིས་སྙིང་པོ་བདག་དང་བདག་ཏུ་འཛིན་འོས་པའི་དངོས་པོ་ཅི་ཡང་མ་མཐོང་ན། 
ད་དུང་ཡང་ཅི་ཡི་ཕྱིར་ན་ལུས་འདི་ལ་ཞེན་ཅིང་ཆགས་པའི་ཚུལ་གྱིས་སེམས་ཁྱོད་ཀྱིས་ནི་ལུས་མི་གཙང་འདི་རྟག་ཏུ་འབད་པས་སྲུང་བར་བྱེད་དེ་
བྱེད་མི་རིགས་སོ། །
ཁྱོད་ཀྱིས་མི་གཙང་བཟར་མི་རུང་། །
ཁྲག་ཀྱང་བཏུང་དུ་མི་རུང་ལ། །རྒྱུ་ལྟོའང་གཞིབ་ཏུ་མི་རུང་ན། །
ལུས་ཀྱིས་ཁྱོད་ལ་ཅི་ཞིག་བྱ། 
ལུས་འདིའི་ཕྱི་ནང་གང་དུ་བདག་ཡོད་པ་མ་མཐོང་ནའང་གནས་སྐབས་ཉེ་བར་མཁོ་བའི་ཕྱིར་བསྲུང་བར་རིགས་སྙམ་ན། 
སེམས་ཁྱོད་ཀྱིས་ལུས་མི་གཙང་བའི་ཤ་རུས་ནི་བཟར་མི་རུང་ཞིང་ཁྲག་དང་རྣག་ལ་སོགས་པ་དག་ཀྱང་བཏུང་དུ་མི་རུང་ལ། རྒྱུ་མ་དང་ལྟོ་བའང་སྟེ་ལོང་ཁ་ལ་སོགས་པའང་གཞིབ་པའམ་འཇིབ་ཏུ་མི་རུང་ན
འདི་འདྲའི་མི་གཙང་བའི་ལུས་ཀྱིས་སེམས་ཁྱོད་ལ་ཅི་ཞིག་བྱ་སྟེ་ཅི་ཡང་མི་མཁོའོ། །
ཉིས་ན་ཝ་དང་བྱ་རྒོད་ཀྱི། །ཟས་ཀྱི་དོན་དུ་འདི་བསྲུང་རིགས། །
མི་འོ་ཅོག་གི་ལུས་འདི་ནི། །བཀོལ་བར་བྱ་བ་ཉིད་དུ་ཟད། 
རྒྱུ་མཚན་གཅིག་ཏུ་ན་རང་གིས་ལོངས་སུ་སྤྱོད་མི་རུང་བས་ལུས་འདི་བསྲུང་བ་ལ་དགོས་པ་ཅི་ཡང་མེད་ཅིང་། རྒྱུ་མཚན་ཉིས་སུ་ན་འཆི་བའི་ཚེ་ཝ་དང་བྱ་རྒོད་སོགས་ཀྱི་ཟས་ཀྱི་དོན་དུ་སེམས་ཁྱོད་ཀྱིས་ལུས་འདི་བསྲུང་བ་ཡིན་ཞེ་ན་
རིགས་ཤིང་འཐད་དོ་ཞེས་ཁྲེལ་བའི་ཚིག་གོ །
དེ་ལྟར་ལུས་ཀྱི་ཕྱི་ནང་ཀུན་ཏུ་བརྟག་ན་སྙིང་པོ་ཅི་ཡང་མེད་ཀྱང་དེ་ལས་སྙིང་པོ་ཞིག་ལེན་ཤེས་ན་སྙིང་པོ་ལེན་ཆོག་པ་སྟེ། 
ཐོབ་དང་མངའ་ཐང་དབུལ་ཕྱུག་སོགས་ཀྱི་ཁྱད་པར་མེད་པར་མི་འོ་ཅོག་སྟེ་མིར་གྱུར་པ་མཐའ་དག་གི་ལུས་འདི་ནི་དགེ་བ་བསྒྲུབ་པའི་གཡོག་ཏུ་བཀོལ་བར་བྱས་ན་
ད་གདོད་སྙིང་པོ་ཡོད་པ་ཉིད་དུ་ཟད་ཀྱི་དེ་ལས་གཞན་ཅི་ཡང་མེད་དོ་ཞེས་པ་སྟེ། 
རྒྱལ་པོ་ལ་གདམས་པ་ལས་ཀྱང་། ལུས་འདི་ས་གཏིང་འགྲོ་སྟེ་ཆོག་མི་ཤེས། །
མི་གཙང་ལས་བྱུང་མི་གཙང་ཕུང་པོ་ཡིན། །
ན་རྒ་འཆི་སོགས་སྡུག་བསྔལ་ཀུན་གྱི་གནས། །
ཤི་ནས་ལུས་པོར་ས་ཡི་ཕྱོགས་ཙམ་གཙོག །བྱ་དང་ཁྱི་སྤྱང་ལ་སོགས་རྣམས་ཀྱིས་ཟ། །
བསྙེན་བཀུར་འབད་ཀྱང་འཆི་བདག་སྲིན་པོས་འཕྲོག །
མཁས་པས་སྨད་ཅིང་བླུན་པོ་ཆགས་པའི་གནས། །
དེ་བས་མཁས་པ་སུ་ཞིག་ལུས་ལ་ཆགས། །
ལུས་ཀྱི་ཕྱིར་ནི་ཡ་ངར་འཇུག་མི་བྱ། །
འདི་ལ་གླ་རྔན་གོས་ཟས་བྱིན་ནས་སུ། །ཡུན་གྱི་ཕན་ཕྱིར་བསོད་ནམས་གསོག་ཏུ་གཞུག །
ཅེས་དང་། བཞི་བརྒྱ་བར། ལུས་ནི་དགྲ་ལྟར་མཐོང་མོད་ཀྱི། །དེ་ལྟ་ན་ནི་དེ་བསྲུང་བྱ། །
ཁྲིམས་ལྡན་ཡུན་རིང་འཚོ་བ་ནི། །དེ་ལས་བསོད་ནམས་ཆེན་པོ་བྱེད། །
ཅེས་གསུངས་སོ། །
འདི་ལྟར་ཁྱོད་ཀྱིས་བསྲུངས་ཀྱང་ནི། །འཆི་བདག་བརྩེ་བ་མེད་པ་ཡིས། །ཕྲོགས་ཏེ་བྱ་དང་ཁྱིར་བྱིན་ན། །
དེ་ཚེ་ཁྱོད་ཀྱིས་ཅི་བྱར་ཡོད། 
གལ་ཏེ་སྙིང་པོ་གཅིག་ཁོ་ན་ཡོད་པ་དེ་ཡང་མི་ལེན་པར་འདི་ལྟར་སེམས་ཁྱོད་ཀྱིས་ལུས་འདི་གཅེས་པར་བསྲུང་བར་བྱས་ཀྱང་ནི། འཆི་བདག་གཤིན་རྗེ་བརྩེ་བ་གཏན་ནས་མེད་པ་དེ་ཡིས་ནམ་ཞིག་དབང་མེད་དུ་ཕྲོགས་ཏེ་
བྱ་རྒོད་སོགས་དང་ཁྱིར་བྱིན་ནས་
དེ་དག་གིས་ཟ་བར་བྱེད་ན
དེ་ཚེ་སེམས་ཁྱོད་ཀྱིས་ཅི་བྱར་ཡོད་དེ་རྒོལ་པའི་ཐབས་ཅི་ཡང་མེད་དོ། །
བྲན་གཡོག་བཀོལ་དུ་མི་བཏུབ་ལའང་། །གོས་ལ་སོགས་པ་མི་སྦྱིན་ན། །
ལུས་འདི་བསྙོད་ཀྱང་གཞན་འགྲོ་ན། །
ཁྱོད་ཀོ་ཅི་སྟེ་ཤ་ཐང་གསོ། འཇིག་རྟེན་ན་རྗེ་བོ་དང་ཚོང་པ་སོགས་ཀྱིས་བྲན་གཡོག་ལས་ལ་བཀོལ་དུ་མི་བཏུབ་སྟེ་ལས་དོན་ལེགས་པར་མི་སྒྲུབ་པ་ལའང༌། གོས་དང་གནས་མལ་གླ་རྔན་ལ་སོགས་པ་མི་སྦྱིན་པ་ནི་འོས་པ་ཉིད་དུ་གྲགས་ན
སེམས་ཁྱོད་ཀྱིས་ལུས་འདི་ཟས་གོས་སོགས་ཀྱིས་བསྙོད་པའམ་གསོས་ཀྱང་སེམས་ཁྱོད་དང་ལུས་གཉིས་མཐར་འབྲལ་ཞིང་སོ་སོར་གཞན་དུ་འགྲོ་བས་རང་ལ་མི་ཕན་ན
སེམས་ཁྱོད་ཀོ་ཡིས་ཅི་སྟེ་ཤ་ཐང་སྟེ་དཀའ་ཚེགས་ཆེན་པོས་ལུས་འདི་ཟས་གོས་སོགས་ཀྱིས་གསོ་བ་ནི་ཆེས་མི་འོས་པའོ། །
འདི་ལ་གླ་རྔན་བྱིན་ནས་ནི། །ད་ནི་རང་གི་དོན་བྱེད་ཆུག །
ཕན་པ་མེད་པར་འདི་ལ་ནི། །ཐམས་ཅད་སྦྱིན་པར་མི་བྱའོ། 
དེས་ན་འཇིག་རྟེན་པས་བྲན་གཡོག་སོགས་ལ་གླ་རྔན་བྱིན་ནས་
བསྒྲུབ་བྱའི་ལས་བཅོལ་ཏེ་སྐུལ་འདེད་བྱེད་པ་བཞིན་དུ། ལུས་འདི་ལ་ཟས་གོས་ཀྱི་གླ་རྔན་མཐའ་གཉིས་སུ་མ་ལྷུང་པའི་འཚོ་བ་བྱིན་ནས་
ནི། ད་ནི་སྔར་ལྟར་དོན་མེད་དུ་མི་འཇོག་པར་རང་གི་དོན་ཏེ་ཕན་བདེའི་རྒྱུ་དམ་པའི་ཆོས་ལ་ཐོས་བསམ་སྒོམ་པ་སོགས་བྱེད་དུ་ཆུག་ཅིག་གུ། བཟའ་བཏུང་ཧ་ཅང་མང་ཆེ་ན་
ཕན་པ་མེད་ཁར་ལུས་འདི་ལ་ནི་གནོད་པར་འགྱུར་པས་ཡོད་ཚད་ཐམས་ཅད་སྦྱིན་པར་མི་བྱའོ། །
འགྲོ་དང་འོང་བའི་རྟེན་ཙམ་དུ། །ལུས་ལ་གྲུ་ཡི་བློ་བཞག་སྟེ། །
སེམས་ཅན་རྣམས་དོན་བསྒྲུབ་པའི་ཕྱིར། །ཡིད་བཞིན་གྱི་ནི་ལུས་སུ་བསྒྱུར། 
འཇིག་རྟེན་ན་ཆུའི་ཕ་རོལ་ཏུ་འགྲོ་བ་དང་ཚུར་འོང་བ་ལ་གྲུ་མེད་ན་
མི་རུང་ཞིང་ཆུ་ལས་སྒྲོལ་ཚེ་རྟེན་ཙམ་བྱེད་པ་ལྟར། འཁོར་བའི་རྒྱ་མཚོ་ལས་བསྒྲལ་ཏེ་ཐར་པ་དང་རྣམ་མཁྱེན་གྱི་སར་འགྲོ་བའི་ཆེད་དུ་ལུས་ལ་གྲུ་ཡི་བློ་ཙམ་བཞག་སྟེ་
མཐའ་གཉིས་ལ་མ་ལྷུང་བའི་ཟས་གོས་ཀྱིས་འཚོ་བར་བྱེད་ཅིང་། སེམས་ཅན་རྣམས་ཀྱིས་དོན་ལེགས་པར་བསྒྲུབ་པའི་ཕྱིར་བསམ་པ་བྱང་ཆུབ་ཏུ་སེམས་བསྐྱེད་དེ་སྦྱོར་བ་ཕ་རོལ་ཏུ་ཕྱིན་པ་དྲུག་ལ་ལེགས་པར་བསླབ་ནས
རང་གཞན་དོན་གཉིས་འབྱུང་བ་ཡིད་བཞིན་གྱི་ནོར་བུ་དབང་གི་རྒྱལ་པོ་ལྟ་བུ་ཡི་ནི་རྒྱལ་བའི་སྐུ་ལུས་སུ་བསྒྱུར་བར་བྱོས་ཤིག་ཅེས་པའོ།། 
གཉིས་པ་སྒྲུབ་པའི་ཐབས་ལ་མཁས་པར་བྱ་བ་ནི། །དེ་ལྟར་རང་དབང་ཡོད་བགྱིས་ཏེ། །
རྟག་ཏུ་འཛུམ་པའི་བཞིན་དུ་གྱིས། །ཁྲོ་གཉེར་ངོ་ཟུམ་ཡོངས་ཐོང་སྟེ། །
འགྲོ་བའི་བཤེས་དང་གསོང་པོར་གྱིས། དེ་ལྟར་ལུས་ངག་གཉིས་སེམས་ལ་དབང་ཞིང་སེམས་ཡང་དྲན་ཤེས་ལ་རང་དབང་ཡོད་པར་བགྱིས་ཏེ། 
དུས་རྟག་ཏུ་གཞན་ལ་བལྟ་ན
འང་དགའ་ཞིང་འཛུམ་པའི་བཞིན་ཡིད་དུ་འོང་བ་གྱིས་ལ། ཁྲོ་བའི་རྣམ་འགྱུར་གཉེར་མ་བསྡུ་བ་དང་ངོ་ཟུམ་ནག་པོའི་ལྟ་བ་ཡོངས་སུ་ཐོང་སྟེ་
མ་བྱེད་པར། འགྲོ་བའི་བཤེས་ཏེ་
ཕན་འདོགས་པ་དང་གཡོ་དང་སྒྱུ་མེད་པས་དྲང་ཞིང་གསོང་པོར་སྨྲ་བར་གྱིས་ཤིག་ཅེས་བསྐུལ་བ་སྟེ། 
ཏིང་འཛིན་རྒྱལ་པོ་ལས། ཟླ་རྒྱས་བཞིན་འཛུམ་དུལ་བ་དང་། །རྒན་རབས་དང་ནི་གསར་བུ་ལ། །རྟག་ཏུ་གསོང་པོར་སྨྲ་བ་དང་། །དེས་ཤིང་ང་རྒྱལ་མེད་པར་བྱ། །
ཞེས་གསུངས་སོ། 
ཁྲི་ལ་སོགས་པ་བབ་ཅོལ་དུ། །སྒྲ་དང་བཅས་པར་མི་དོར་རོ། །
སྒོ་ཡང་དྲག་ཏུ་མི་དབྱེ་སྟེ། །
རྟག་ཏུ་གཅོམ་བསྐྱུངས་དགའ་བར་བྱ། 
འདུག་པའི་ཁྲི་དང་ཡོ་བྱད་ལ་སོགས་དངོས་པོ་གང་ལ་ལོངས་སུ་སྤྱད་པ་ན་བབ་ཅོལ་གང་བྱུང་དུ་འཇམ་པོ་མི་བྱེད་པར་སྒྲ་དང་བཅས་པར་མི་དོར་རོ། 
ཁང་པའི་སྒོ་ཡང་ཤུགས་དྲག་ཏུ་མི་དབྱེ་བ་དང་དེ་བཞིན་རྡེག་པ་སོགས་མི་བྱ་སྟེ། 
དུས་རྟག་ཏུ་བག་ཡོད་ལ་གནས་པས་གཅོམ་བསྐྱུངས་བ་ལ་དགའ་བར་བྱའོ། །
ཆུ་སྐྱར་བྱི་ལ་ཆོམ་རྐུན་དག །
སྒྲ་མེད་འཇབ་ཅིང་འགྲོ་བ་ཡིས། །མངོན་པར་འདོད་པའི་དོན་སྒྲུབ་པ། །ཐུབ་པས་རྟག་ཏུ་དེ་བཞིན་སྤྱད། 
འཇིག་རྟེན་ན་སྲོག་ཆགས་རྨོངས་པ་དུད་འགྲོ་ཆུ་སྐྱར་ངང་བ་དང་བྱི་ལ་དང་། གཞན་ཆོམ་རྐུན་པ་དག་གིས་སྤྱོད་ལམ་ཤིན་ཏུ་འཇམ་པོ་སྒྲ་མེད་པར་འཇབ་ཅིང་འགྲོ་བ་ཡིས་རང་རང་གི་མངོན་པར་འདོད་པ་ཉ་སོགས་འཛིན་པའི་དོན་སྒྲུབ་པ་བཞིན་དུ། ཐུབ་པ་སངས་རྒྱས་བཅོམ་ལྡན་འདས་བྱོན་བཞུགས་གང་གི་སྐབས་སུའང་རྟག་ཏུ་ཞི་དུལ་བག་ཡོད་ཀྱི་སྤྱོད་ལམ་དེ་བཞིན་དུ་སྤྱད་ན་
རྗེས་འཇུག་དག་གིས་དེ་ལྟར་བྱ་བ་རིགས་སོ། །
གཞན་ལ་གཞེན་བསྐུལ་འདེབས་མཁས་ཤིང་། །མ་བཅོལ་ཕན་པ་བྱེད་པའི་ངག །གུས་པས་སྤྱི་བོར་བླང་བགྱིས་ཏེ། །
རྟག་ཏུ་ཀུན་གྱི་སློབ་མར་གྱུར། 
གཞན་ལ་གཞེན་བསྐུལ་ཏེ་
ཆོས་དང་མཐུན་པའི་བསམ་སྤྱོད་ལ་བསྐུལ་བའི་གྲོས་འདེབས་ཐབས་ཚུལ་ལ་མཁས་ཤིང༌། རང་གིས་ཆེད་དུ་གཉེར་ནས་
མ་བཅོལ་ཡང་གཞན་གྱིས་ཕན་པར་བྱེད་པའི་ངག་གིས་བླང་དོར་གྱི་གནས་སྟོན་པར་བྱེད་པ་ལ་ཁྱད་གསོད་སོགས་མི་བྱེད་པར་གུས་པས་སྤྱི་བོར་བླང་བར་བགྱིས་ཏེ
དུས་རྟག་ཏུ་ཕན་པར་སྨྲ་བ་ཀུན་གྱི་བཀའ་བཞིན་སྒྲུབ་ཅིང་ཡོན་ཏན་གྱི་ཚོགས་ལེན་པའི་སློབ་མ་བཟང་པོར་འགྱུར་བར་བྱའོ། །
ལེགས་པར་སྨྲས་པ་ཐམས་ཅད་ལ། །དགེ་བར་གསུངས་ཞེས་བརྗོད་པར་བྱ། །
བསོད་ནམས་བྱེད་པ་མཐོང་གྱུར་ན། །
བསྟོད་པས་ལེགས་པར་དགའ་བ་བསྐྱེད། 
ལེགས་པར་བཤད་པའི་སློབ་སྟོན་སྨྲས་པ་ཐམས་ཅད་ལ་ཁྱེད་ཀྱིས་ལེགས་པའམ་དགེ་བར་གསུངས་སོ་ཞེས་བརྗོད་པར་བྱ་ཞིང་བཀའ་དྲིན་ཞུ་བ་དང་། སུ་ཞིག་གིས་གཞན་ལ་རོགས་ཕན་སོགས་བསོད་ནམས་བྱེད་པ་མཐོང་བར་གྱུར་པ་ན། 
རང་གིས་དེ་ལ་ཕྲག་དོག་མི་བྱེད་པར་ཡི་རང་ཆེན་པོས་ངོ་ནས་མངོན་པར་བསྟོད་ཅིང་དེའི་སེམས་ལེགས་པར་དགའ་བ་དང་སྤྲོ་བ་བསྐྱེད་པར་བྱའོ། །
ལྐོག་ན་ཡོན་ཏན་བརྗོད་བྱ་ཞིང་། །ཡོན་ཏན་བརྗོད་ན་རྗེས་སུ་བརྗོད། །
རང་གི་ཡོན་ཏན་བརྗོད་ན་དེ། །
ཡོན་ཏན་ཤེས་པར་རིག་པར་བྱ། 
མངོན་པར་བསྟོད་པའི་ཡུལ་དེའི་མདུན་ནས་ངོ་དགའ་ཙམ་མིན་པར་ལྐོག་ནའང་དེའི་ཡོན་ཏན་གཞན་ལ་བརྗོད་པས་བསྟོད་པར་བྱ་ཞིང༌། གང་ཟག་གཞན་ཞིག་གིས་རང་མི་དགའ་བའི་གང་ཟག་སུ་ཞིག་གི་ཡོན་ཏན་བརྗོད་པར་བྱེད་ན་
རང་གིས་དེ་དང་འགལ་བར་མི་སྨྲ་བར་དེ་དང་རྗེས་སུ་མཐུན་པར་ཡོན་ཏན་བརྗོད་པར་བྱེད་ཅིང་། འགའ་ཞིག་གིས་རང་གི་ཡོན་ཏན་བརྗོད་པ་ན་རྐྱེན་དེས་རང་ང་རྒྱལ་བར་མི་བྱེད་པར་བརྗོད་མཁན་དེ་ཡོན་ཏན་གྱི་ཁྱད་པར་ཤེས་པའི་མཁས་པ་ཡོན་ཏན་དང་ལྡན་པ་ཉིད་དུ་མཐོང་ཞིང་རིག་པར་བྱའོ། །
རྩོམ་པ་ཐམས་ཅད་དགའ་ཕྱིར་ཏེ། །
དེ་ནི་རིན་གྱིས་ཉོ་ནའང་དཀོན། །དེ་ལྟས་གཞན་བྱས་ཡོན་ཏན་གྱིས། །དགའ་བའི་བདེ་བ་སྤྱད་པར་བྱ། 
སྤྱིར་འཇིག་རྟེན་ན་འདོད་བྱའི་དངོས་པོ་ལ་རིན་སྟེར་བ་དང་འབད་པས་བྱ་བ་བསྒྲུབས་ཤིང་རྩོམ་པ་ཐམས་ཅད་རང་གཞན་གྱི་སེམས་ལ་དགའ་བ་འཐོབ་པའི་ཕྱིར་ཡིན་ན། 
རྗེས་སུ་ཡི་རང་ལས་ཐོབ་པའི་སེམས་ཀྱི་དགའ་བ་དེ་ནི་དངུལ་དངོས་ཆེན་པོའི་རིན་གྱིས་ཉོ་ནའང་མི་རྙེད་པས་ཤིན་ཏུ་དཀོན་པ་ཡིན་པ། དེ་ལྟ་བས་ན་གཞན་རྣམས་ཀྱིས་བྱ་བ་བྱས་པ་དང་ཡོན་ཏན་ལ་ཕྲག་དོག་མེད་པར་ཡི་རང་གིས་རང་ཉིད་དགའ་བའི་བདེ་བ་ལ་ཟད་པ་མེད་པར་ལོངས་སུ་སྤྱད་པར་ཅིས་མི་བྱ་སྟེ་
བྱ་རིགས་སོ། །
བདག་ལ་འདིར་གོད་ཡོང་མེད་ལ། །ཕ་རོལ་ཏུ་ཡང་བདེ་བ་ཆེ། །
ཉེས་པས་མི་དགའ་སྡུག་བསྔལ་ཞིང་། །ཕ་རོལ་ཏུ་ཡང་སྡུག་བསྔལ་ཆེ། 
དེ་ལྟར་གཞན་གྱིས་ལེགས་ཚོགས་ལ་ཡི་རང་ལས་ཐོབ་པའི་དགའ་བ་ལ་ལོངས་སུ་སྤྱོད་པ་ནི་བདག་གིས་ཚེ་འདིར་དེའི་ཆེད་དུ་དངོས་འབྱོར་སོགས་གོད་པར་འགྱུར་བའི་འགྲོ་གྲོན་ཅུང་ཟད་ཀྱང་ཡོང་མེད་ལ། དེས་ཀྱང་མ་ཚད་ཕྲག་དོག་མེད་པའི་བསམ་པ་བཟང་པོའི་འབྲས་བུ་ཚེ་ཕ་རོལ་ཏུ་ཡང་མངོན་མཐོ་ལ་སོགས་པའི་བདེ་བའི་འབྲས་བུ་རྒྱ་ཆེ་བ་ཉིད་འཐོབ་ཅིང་། གལ་ཏེ་གཞན་གྱི་ཡོན་ཏན་དང་འབྱོར་བ་ལོངས་སྤྱོད་སོགས་མཐོང་བ་ལ་ཕྲག་དོག་དང་འགྲན་སེམས་ཀྱིས་ཉེས་པ་བསགས་ན་
ཚེ་འདིར་རང་ཉིད་ཡིད་མི་དགའ་བར་སྡུག་བསྔལ་ཞིང་། ཚེ་ཕྱི་མ་ཕ་རོལ་ཏུ་ཡང་བསམ་ངན་གྱི་འབྲས་བུས་ངན་སོང་གི་སྡུག་བསྔལ་ཆེ་བ་དང་ཡུན་རིང་མྱོང་བར་འགྱུར་རོ། །
སྨྲ་ན་ཡིད་ཕེབས་འབྲེལ་བ་དང་། །དོན་གསལ་ཡིད་དུ་འོང་བ་དང་། །ཆགས་དང་ཞེ་སྡང་སྤངས་པ་དང་། །འཇམ་ཞིང་རན་པར་སྨྲ་བར་བྱ། 
གཞན་ལ་གཏམ་སྨྲ་ན་
ཡང་ཡིད་བག་ཕེབས་པ་དང་། རྗོད་བྱེད་ཚིག་སྔ་ཕྱི་མི་འགལ་བ་དང་སྐབས་ཀྱི་བརྗོད་བྱ་འབྲེལ་ཡོད་པ་དང༌། བསྐྱར་བཟློས་སོགས་མ་ཡིན་པར་དོན་གསལ་པོ་དང་ཕ་རོལ་པོའི་ཡིད་དུ་འཐད་ཅིང་རྣ་བར་འོང་བ་དང༌། རང་ཕྱོགས་ལ་ཆགས་པའི་གཏམ་དང་གཞན་ཕྱོགས་ལ་ཞེ་སྡང་བས་མི་དགའ་བའི་གཏམ་ལ་སོགས་པ་སྤངས་པ་དང༌། སྐད་ཀྱི་གདངས་དང་བཤད་ཚུལ་འཇམ་ཞིང་གཏམ་མང་ཉུང་རན་པར་སྨྲ་བར་བྱ་སྟེ
མདོ་སྡུད་པར། སངས་རྒྱས་ཐེག་པ་འདི་ལ་ངེས་པར་འབྱུང་འདོད་གང་། །འགྲོ་བ་ཀུན་ལ་སེམས་སྙོམས་ཕ་མའི་འདུ་ཤེས་དང་། །ཕན་པའི་སེམས་དང་བྱམས་པའི་ཡིད་ཀྱིས་བརྟུལ་བྱ་ཞིང་། །ཐ་བ་མེད་ཅིང་དྲང་ལ་ཚིག་འཇམ་སྨྲ་བར་བྱ། །
ཞེས་གསུངས་སོ། །
མིག་གིས་སེམས་ཅན་ལྟ་ན་ཡང་། །འདི་དག་ཉིད་ལ་བརྟེན་ནས་བདག །སངས་རྒྱས་ཉིད་དུ་འགྱུར་རོ་ཞེས། །དྲང་ཞིང་བྱམས་པའི་ཚུལ་གྱིས་བལྟ། 
མིག་གིས་སེམས་ཅན་མི་དང་སྲོག་ཆགས་དུད་འགྲོ་རྣམས་ལ་ལྟ་བ་ན་ཡང་སེམས་ཅན་འདི་དག་ཉིད་ལ་བརྟེན་ནས་
བདག་གིས་དང་པོ་བྱང་ཆུབ་མཆོག་ཏུ་སེམས་བསྐྱེད་པ་དང་། བར་དུ་ཕ་རོལ་དུ་ཕྱིན་པ་དྲུག་ལ་སོགས་པའི་ཚོགས་གཉིས་རྒྱ་མཚོ་ལྟ་བུ་བསགས། 
མཐར་སངས་རྒྱས་ཀྱི་གོ་འཕང་ཐོབ་ཅིང་ཡོན་ཏན་ཟད་མི་ཤེས་པའི་བདག་ཉིད་དུ་སེམས་ཅན་འདི་དག་ལ་བརྟེན་ནས་
འགྱུར་དགོས་པའོ་ཞེས། ཕན་པའི་ཡོན་ཏན་དྲན་བཞིན་སེམས་ཅན་རྣམས་ལ་བརྩེ་བའི་མིག་འཁྱོག་པོ་མ་ཡིན་པར་དྲང་ཞིང་བྱམས་པའི་ཚུལ་གྱིས་བལྟ་བར་བྱའོ། །
རྟག་པར་མངོན་ཞེན་གྱིས་བསླངས་པའང་། །གཉེན་པོ་ཡིས་ནི་བསླངས་པ་ཉིད། །ཡོན་ཏན་དང་ནི་ཕན་འདོགས་ཞིང་། །སྡུག་བསྔལ་བ་ལ་དགེ་ཆེན་འགྱུར། 
དགེ་བའི་དངོས་པོ་གང་བསྒྲུབ་ན་
དུས་ཀྱི་ཁྱད་པར་ཐང་ལྷོད་མེད་པ་རྟག་པར་རྒྱུན་ཆགས་པ་དང༌། བསམ་པའི་ཁྱད་པར་མངོན་ཞེན་གྱིས་ཏེ་དད་པ་དང་སྙིང་རྗེ་ལ་སོགས་པའི་འདུན་པ་ཤུགས་དྲག་པོའི་ཀུན་ནས་བསླང་བའམ། གཉེན་པོའི་ཁྱད་པར་ཆགས་པའི་གཉེན་པོར་མ་ཆགས་པ་སོགས་གཉེན་པོ་ཡིས་ནི་ཀུན་ནས་བསླངས་པ་ཉིད་དང་། ཞིང་གི་ཁྱད་པར་ཡུལ་ཡོན་ཏན་ཅན་གྱི་ཞིང་དཀོན་མཆོག་གསུམ་དང་ནི་ཕན་འདོགས་པའི་ཞིང་རང་གི་ཕ་མ་དང༌། སྡུག་བསྔལ་བ་རྣམས་ཀྱི་ཞིང་ནད་པ་དང་དབུལ་ཕོངས་སོགས་ལ་སྦྱིན་པ་སོགས་ཕན་པའི་ལས་བྱས་ན་
གཞན་ལ་བྱིན་པ་བས་དགེ་བ་རྒྱ་ཆེན་པོར་འགྱུར་རོ། །
མཁས་ཤིང་དད་དང་ལྡན་བྱས་ནས། །
ལས་རྣམས་བདག་གིས་རྟག་ཏུ་བྱ། །
ལས་རྣམས་ཀུན་ལ་སུ་ལ་ཡང་། །ལྟོས་པར་བྱ་བ་མ་ཡིན་ནོ། 
གཞན་ཡང་དགེ་བ་གང་དང་གང་བསྒྲུབ་ན་
གཞན་གྱི་ལད་མོ་དང་རྣམ་པ་ཙམ་བྱས་པས་མི་ཕན་པས། ཆོས་གང་སྒྲུབ་པའི་དོན་དང་སྒྲུབ་ཚུལ་སྦྱོར་དངོས་རྗེས་གསུམ་གྱིས་ཟིན་ཚུལ་སོགས་ལ་ཐོག་མར་མཁས་པར་བྱ་བ་དང་། རྒྱུ་མཚན་ཤེས་པ་ཆོས་ཀྱི་རྗེས་སུ་འབྲངས་པའི་དད་པ་ཡང་དག་དང་ལྡན་པར་བྱས་ནས
དགེ་བའི་ལས་རྣམས་གཞན་ལ་བཅོལ་བ་མ་ཡིན་པར་བདག་རང་ཉིད་ཀྱིས་དང་དུས་རེ་འགའ་བ་མ་ཡིན་པར་རྟག་ཏུ་སྒྲུབ་པར་བྱ་ཞིང་། ཚོགས་བསགས་སྒྲིབ་སྦྱང་གི་ལས་རྣམས་ཀུན་ལ་གང་ཟག་གཞན་སུ་ལ་ཡང་རེ་ཞིང་ལྟོས་པར་བྱ་བ་དང་གྲོགས་སུ་བཅོལ་ནས་སྒྲུབ་པར་བྱ་རུང་བ་མ་ཡིན་ནོ། །
སྦྱིན་པའི་ཕ་རོལ་ཕྱིན་ལ་སོགས། །གོང་ནས་གོང་དུ་ཁྱད་ཞུགས་སྤྱད། །
ཆུང་ངུའི་ཕྱིར་ནི་ཆེ་མི་གཏོང་། །
གཙོ་ཆེར་གཞན་གྱི་དོན་བསམ་མོ། 
སྦྱིན་པའི་ཕ་རོལ་དུ་ཕྱིན་པ་དང་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་སོགས་པ་འོག་མ་འོག་མ་ལས་གོང་མ་ཁྱད་ཞུགས་པའམ་མཆོག་ཏུ་འཕགས་པས་ན་གོང་མ་གོང་མ་ལ་གཙོ་བོར་སྤྱད་དགོས་ཏེ
མདོ་སྡེ་རྒྱན་ལས། ཕྱིན་དྲུག་སྔ་མ་ལ་བརྟེན་ནས་
ཕྱི་མ་འབྱུང་བ་དང༌དམན་དང་མཆོག་རགས་པ་དང་ཕྲ་བའི་སྒོ་ནས་གོང་མ་ཁྱད་དུ་འཕགས་པར་གསུངས་པ་དང་། སློབ་དཔོན་དབྱིག་གཉེན་གྱིས། གང་ཞིག་དད་པའི་སེམས་ཀྱིས་ནི། །ལོ་བརྒྱར་སྦྱིན་པ་བྱིན་པ་བས། །གང་གིས་ཉིན་གཅིག་ཚུལ་ཁྲིམས་དག །
བསྲུངས་པའི་བསོད་ནམས་ཆེས་རབ་འཕགས། །
ཞེས་དང་། བཞི་བརྒྱ་པར། སྦྱིན་པ་དམན་པ་ལ་གསུངས་ཤིང་། །འབྲིང་བ་ཚུལ་ཁྲིམས་གསུངས་པ་སྟེ། །
མཆོག་ལ་ཞི་བ་གསུངས་འགྱུར་པ། །དེས་ན་རྟག་ཏུ་མཆོག་གོམས་བྱ། །
ཞེས་གསུངས་པ་ལྟར་སྦྱིན་པ་ལྟ་བུ་དམན་པའམ་ཆུང་ངུའི་ཕྱིར་ནི་ཚུལ་ཁྲིམས་ལྟ་བུ་མཆོག་གམ་ཆེ་སྟེ་
ཆེན་པོ་མི་གཏང་ངོ་ཞེས་སྤྱིར་བཏང་དང༌། དམིགས་བསལ་བྱང་ཆུབ་སེམས་དཔའ་རྣམས་ཀྱིས་གཙོ་ཆེར་གཞན་སེམས་ཅན་རྣམས་ཀྱི་དོན་སྐབས་བབ་གང་གིས་འོང་བ་དེ་བསམ་ཞིང་བསྒྲུབ་དགོས་པ་ཡིན་གྱི་དགེ་ཚོགས་གང་ཆེ་བསམས་པས་སྒྲུབ་པར་མི་བྱའོ།། 
གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་ཚུལ་ལ་གསུམ་ལས། དང་པོ་གཞན་དོན་ལྷུར་ལེན་པ་ནི། །དེ་ལྟར་རིག་བྱས་གཞན་དོན་ལ། །རྟག་ཏུ་བརྩོན་པར་གནས་པར་བྱ། །
ཐུགས་རྗེ་མངའ་བ་རིང་གཟིགས་པས། །བཀག་པ་རྣམས་ཀྱང་དེ་ལ་གནང་། ཐེག་པ་ཆེན་པོའི་ལུགས་སུ་གཙོ་བོ་ཀུན་སློང་དང་འབྲས་བུ་ཡུལ་ལ་ཕན་ཐོགས་མིན་གྱི་སྒོ་ནས་དགེ་བ་དང་མི་དགེ་བ་དགེ་རྩ་ཆེ་ཆུང་དུ་འཇོག་པ་ཡིན་གྱི་རྣམ་པའི་སྒོ་ནས་མིན་པ་གོང་དུ་བསྟན་པ་དེ་ལྟར་རིག་ཅིང་ཤེས་པར་བྱས་ནས
རང་དོན་ཡིད་བྱེད་གཏན་ནས་མེད་པས་གཞན་སེམས་ཅན་གྱི་དོན་བསྒྲུབ་པ་ལ་དུས་རྟག་ཏུ་བརྩོན་པ་ཆེན་པོ་དང་ལྡན་པས་གནས་པར་བྱ་སྟེ། 
སངས་རྒྱས་ཐུགས་རྗེ་ཆེན་པོ་མངའ་བ་སྐྱེ་བ་ལན་གྲངས་མང་པོའི་རྒྱུ་འབྲས་ཀྱི་རྣམ་བཞག་རྒྱང་རིང་པོ་གཟིགས་པའི་ཡེ་ཤེས་མངའ་བ་དེ་ཡིས། ངོ་བོ་མི་དགེ་བ་ལྟར་མཐོང་བའི་སྲོག་གཅོད་པ་དང་མ་བྱིན་པ་ལེན་པ་སོགས་ལུས་ངག་གི་མི་དགེ་བ་བདུན་པོ་ལྟ་བུ་དུས་རྒྱུན་བྱེད་མི་རུང་བ་བཀག་པ་རྣམས་ཀྱང་། ཀུན་སློང་དགེ་བ་དང་འབྲས་བུ་གཞན་ཕན་ཡིན་ན་
དེ་ལ་བྱེད་པར་བཀའ་ཡིས་གནང་བ་སྟེ། 
གསང་ཆེན་ཐབས་ལ་མཁས་པའི་མདོ་ལས། དེད་དཔོན་སྙིང་རྗེ་ཆེན་པོས་ཚོང་དཔོན་ལྔ་བརྒྱ་སྲོག་བསྐྱབས་པ་དང་ཆོམ་པོ་མི་ནག་མདུང་ཐུང་ཅན་དམྱལ་བར་ལྟུང་བ་ལས་སྐྱོབ་པའི་དོན་དུ་བསད་པ་བསྐལ་པ་འབུམ་གྱི་ཚོགས་རྫོགས་པ་དང༌། དགེ་ཚུལ་བྲམ་ཟེའི་ཁྱེའུ་སྐར་མས་ཚོང་དཔོན་གྱི་བུ་མོ་འདོད་པས་གདུང་སྟེ་རང་ཤི་བྱེད་པའི་སྲོག་སྐྱོབ་ཆེད་མོའི་རེ་འདོད་ལྟར་མི་ཚངས་པར་སྤྱད་པས་སྡིག་པར་མ་གྱུར་བར་མ་ཟད་ཚོགས་རྫོགས་པར་གསུངས་པ་ལྟ་བུ་དང་། ཉན་ཐོས་ཀྱི་འདུལ་བ་ལས་ཀྱང་། རྩ་བའི་ལྟུང་བའི་གནས་ཉིད་ལ་སྙིང་རྗེ་བས་བདག་པོས་བཟུང་བའི་རི་དྭགས་སོགས་བཏང་བ་ལ་ཉེས་པ་མེད་པར་གསུངས་ཤིང་། ཡིད་ཀྱི་མི་དགེ་བ་ནི་ཐེག་པ་ཆེ་ཆུང་གང་གི་ལུགས་སུའང་ནམ་དུའང་གནང་བ་མེད་པར་རྟག་ཏུ་མི་དགེ་བའོ། 
དེ་ལྟར་ཀུན་སློང་བཅོས་མ་མིན་པའི་སྙིང་རྗེ་དང་བྱང་ཆུབ་ཀྱི་སེམས་དང་འབྲས་བུ་གཞན་དོན་དུ་འགྱུར་ན་
ཐམས་ཅད་དགེ་བ་ཡིན་པར་ཤེས་པས་ཐབས་ལ་མཁས་པས་གཞན་དོན་ལ་བརྩོན་པར་བྱའོ།། 
གཉིས་པ་ཟང་ཟིང་དང་ཆོས་ཀྱིས་བསྡུ་བ་ནི། །ལོག་པར་ལྟུང་དང་མགོན་མེད་དང་། །བརྟུལ་ཞུགས་གནས་ལ་བགོ་བྱ་ཞིང་། །རན་པ་ཙམ་དུ་བཟའ་བྱ་སྟེ། 
དུས་དང་རྒྱུན་དུ་ལོག་པར་ལྟུང་བ་དུད་འགྲོའི་གནས་སུ་སྐྱེས་པའི་བྱ་ཁྱི་ལ་སོགས་པ་དང་། མི་རུ་སྐྱེས་ཀྱང་སྐྱབས་མེད་མགོན་མེད་རྒན་པོ་དང་དྭ་ཕྲུག་ནད་པ་སྤྲང་པོ་རྣམས་དང་། ཆོས་ཀྱི་ཉམས་ལེན་ཁོ་ན་ལ་བརྩོན་ཏེ་
དཀའ་ཐུབ་ཀྱི་བརྟུལ་ཞུགས་ལ་གནས་པ་རྣམས་ལའང་བཟའ་བཏུང་སོགས་གང་འོས་བགོ་བར་བྱ་ཞིང་། རང་ཉིད་ཀྱིས་ཀྱང་བཟའ་བཏུང་འགྲང་ལྟོག་ཚད་རན་པ་ཙམ་ལས་ཆགས་ཕྱིར་དང་བརྒྱག་ཕྱིར་མ་ཡིན་པར་ལུས་གསོ་བའི་ཆེད་དུ་བཟའ་བར་བྱ་སྟེ
འཕགས་པ་བདེན་པ་པོའི་ལེའུ་ལས། སྐྱེས་བུ་གང་ཞིག་མང་ཟ་བ། །དེ་ནི་ལུས་ལྕི་ལེ་ལོ་ཅན། །འདི་དང་ཕ་རོལ་ཚེ་འདིའི་དོན། །ངེས་པར་རབ་ཏུ་འགྲིབ་པར་འགྱུར། །
ཞེས་དང་། དྲན་པ་ཉེར་བཞག་ལས། གང་གིས་དབང་པོ་མ་བསྡམས་ཤིང་། །ཟས་ཀྱི་ཚོད་ནི་མི་ཤེས་ལ། །དྲན་པ་ཉམས་དང་ལེ་ལོ་ཅན། །གཙང་མར་ལྟ་ཞིང་གནས་བྱེད་པ། །དེ་ནི་འདོད་པ་རྣམས་ཀྱིས་བཅོམ། །ཞེས་སོ། །
ཆོས་གོས་གསུམ་མ་གཏོགས་པ་སྦྱིན། །
དམ་པའི་ཆོས་ནི་སྤྱོད་པའི་ལུས། །
ཕྲན་ཚེགས་ཆེད་དུ་གནོད་མི་བྱ། །
དེ་ལྟར་བྱས་ན་སེམས་ཅན་གྱི། །བསམ་པ་མྱུར་དུ་རྫོགས་པར་འགྱུར། 
བྱང་སེམས་རབ་ཏུ་བྱུང་བ་རྣམས་ཀྱིས་ཆོས་གོས་བླ་གོས་དང་མཐིང་གོས་དང་ཁྱད་པར་དགེ་སློང་ལྟ་བུ་ཡིན་ན་ཆོས་གོས་སྣམ་སྦྱར་ཏེ། 
ཆོས་གོས་གསུམ་པོ་མ་གཏོགས་པའི་ཡོ་བྱད་དངོས་པོ་ཅི་ཡོད་གཞན་དོན་དུ་སྦྱིན་པར་བྱ་ཞིང་ཆོས་གོས་གསུམ་ནི་སྦྱིན་པར་མི་རུང་བའི་ཚུལ། བྱང་ཆུབ་སེམས་དཔའི་སོ་སོར་ཐར་པ་ལས། གལ་ཏེ་ལ་ལ་ཞིག་འོངས་ནས་
ལྷུང་བཟེད་དང་ཆོས་གོས་སློང་བ་ན། 
གལ་ཏེ་དེ་ལ་སངས་རྒྱས་ཀྱིས་གནང་བའི་ཆོས་གོས་གསུམ་ལས་ལྷག་པ་ཞིག་ཡོད་ན་ཇི་ལྟ་བ་བཞིན་དུ་བཏང་ཞིང་སྦྱིན་པར་བྱའོ། །
གལ་ཏེ་དེ་ལ་ཆོས་གོས་གསུམ་ལས་ཉུང་བར་གྱུར་ན་གང་ལ་བརྟེན་ནས་ཚངས་པར་སྤྱོད་པ་ལ་གནས་པ་དེ་ནི་བཏང་བར་མི་བྱའོ། 
དེ་ཅིའི་ཕྱིར་ཞེ་ན། དེ་བཞིན་གཤེགས་པས་ཆོས་གོས་གསུམ་བཏང་བར་མི་བྱའོ། །
ཞེས་གསུངས་སོ། །
གཞན་ཡང་དམ་པའི་ཆོས་སྤྱོད་པའམ་སྒྲུབ་པའི་ལུས་རྟེན་འདི་བྱང་ཆུབ་སེམས་དཔའ་ལས་དང་པོའི་སྐབས་གཞན་དོན་ཕྲན་ཚེགས་སུ་འགྱུར་ཡང་། དེ་ཙམ་གྱི་ཆེད་དུ་ལག་པ་གཅོད་པ་སོགས་དངོས་སུ་གནོད་པར་བྱས་ཏེ་
སྦྱིན་པར་མི་བྱ་ཞིང་བློ་ཡིས་ཡོངས་སུ་བཏང་ནས་
བསྔོ་བ་སོགས་བྱ་སྟེ
དེ་ལྟར་བློ་རིམ་དང་བསྟུན་ནས་སྦྱིན་སོགས་བྱང་ཆུབ་ཀྱི་སྤྱོད་པ་ལ་བསླབ་པར་བྱས་ན་རིམ་གྱིས་གཞན་དོན་རླབས་ཆེན་བྱེད་ནུས་པའི་མཐུ་ཐོབ་སྟེ་སེམས་ཅན་ཐམས་ཅད་ཀྱི་བསམ་པ་མྱུར་དུ་རྫོགས་ནུས་པར་འགྱུར་རོ། །
སྙིང་རྗེའི་བསམ་པ་མ་དག་པར། །ལུས་འདི་གཏང་བར་མི་བྱ་སྟེ། །
ཅི་ནས་འདི་དང་གཞན་དུ་ཡང་། །དོན་ཆེན་སྒྲུབ་པའི་རྒྱུར་གཏང་ངོ་། 
སྤྱིར་བྱང་སེམས་ཁྱིམ་པ་དག་གིས་ལུས་དང་ལོངས་སྤྱོད་དགེ་ཚོགས་ཐམས་ཅད་སེམས་ཅན་ལ་བཏང་བར་བློ་སྦྱངས་ཤིང་། བདོག་པའི་དངོས་འབྱོར་གྱིས་མཆོད་སྦྱིན་བྱས་ཏེ་
བྱང་སེམས་ཀྱི་སྤྱོད་པ་ལ་བསླབ་དགོས་མོད། 
ཚོགས་སྦྱོར་ལ་གནས་པ་སྙིང་རྗེའི་བསམ་པ་ཡོངས་སུ་མ་དག་པར་ལས་དང་པོ་པ་དང་། ས་དང་པོ་རབ་ཏུ་དགའ་བ་མ་ཐོབ་ཚུན་དམ་པའི་ཆོས་སྒྲུབ་པའི་རྟེན་ལུས་འདིའི་ཡན་ལག་ཉིང་ལག་སོགས་དངོས་སུ་སྦྱིན་པ་གཏང་བར་མི་བྱ་སྟེ
བདག་མེད་མ་རྟོགས་ཤིང་ལུས་ལ་ཚོད་མ་ལྟ་བུའི་འདུ་ཤེས་མ་འབྱུང་པས་སྡུག་བསྔལ་སྐྱེད་པས་རང་འགྱོད་ཅིང་། བྱང་ཆུབ་སྒྲུབ་པའི་རྟེན་ཕུན་སུམ་ཚོགས་པ་དོར་བས་རྒྱུ་དགེ་བ་དང་འབྲས་བུ་གཞན་དོན་རྒྱ་ཆེན་སྒྲུབ་པའི་བར་ཆད་དུ་འགྱུར་བས་ཏེ། 
དཀོན་མཆོག་སྤྲིན་ལས། གང་འདི་སྟོབས་ཆུང་བ་ལས་ལྕི་བའམ་དུས་ཡུན་རིང་པོར་རྩོམ་པའམ་མོས་པ་ཡོངས་སུ་མ་སྨིན་པ་རྣམས་བྱ་དཀའ་བའི་ལས་རྩོམ་པ་སྟེ་དཔེར་ན་རང་གི་ཤ་སྦྱིན་པ་ལ་སོགས་པ་ལྟ་བུའོ། །
འདིས་སེམས་ཅན་རྣམས་ལ་ལུས་བྱིན་ཟིན་མོད་ཀྱི་འོན་ཀྱང་དུས་མ་ཡིན་པར་ཡོངས་སུ་སྤྱད་པ་ལས་བཟློག་པར་ཟད་དེ། 
གཞན་དུ་ན་སེམས་ཅན་དེ་དག་ལ་བྱང་ཆུབ་སེམས་དཔའ་སྐྱོ་བར་གྱུར་པས་བྱང་ཆུབ་ཀྱི་སེམས་ཀྱི་ས་བོན་ཆུད་ཟ་བའི་ཕྱིར་འབྲས་བུའི་ཕུང་པོ་ཆེན་པོ་ཆུད་ཟ་བར་འགྱུར་རོ། །
ཞེས་གསུངས་ཤིང་། ཅི་ནས་སམ་ངེས་པར་དུ་ཚེ་འདི་དང་ཚེ་རབས་གཞན་དུ་ཡང་སེམས་ཅན་གྱི་གཞན་དོན་རྒྱ་ཆེན་སྒྲུབ་པའི་རྒྱུར་གྱུར་ན་
ལུས་ཕངས་པ་མེད་པར་གཏང་བར་བྱའོ། །
མ་གུས་པ་ལ་ཆོས་མི་བཤད། །
མི་ན་བཞིན་དུ་མགོ་དཀྲིས་དང་། །གདུགས་དང་འཁར་བ་མཚོན་ཐོགས་དང་། །མགོ་བོ་གཡོགས་པ་དག་ལ་མིན། 
སྤྱིར་ཆོས་ཀྱི་སྦྱིན་པས་དགེ་སྡིག་བླང་དོར་གྱི་མིག་འབྱེད་ཅིང་ངན་སོང་གི་སྐྱེ་སྒོ་ཁེག་པ། ཐར་དང་རྣམ་མཁྱེན་ལ་འགོད་པའི་ས་བོན་ཐེབས་པ་སོགས་ཀྱི་ཕྱིར་སེམས་ཅན་རིས་སུ་མ་ཆད་པར་ཆོས་སྟོན་པར་རིགས་མོད་ཀྱི། སེམས་ཅན་འགའ་ཞིག་ཆོས་དང་བླ་མ་ལ་གུས་པ་དང་མོས་པ་མེད་པ་ལ་བཙན་གྱིས་ཆོས་མི་བཤད་ན་
ལེགས་པ་སྟེ། རྒྱུད་འདུལ་བ་ལ་ཕན་མི་ཐོགས་པར་མ་ཟད་དེ་ལ་རྟེན་ནས་ལོག་ལྟ་བཀུར་འདེབས་བྱས་ཚེ་ཉེས་པར་འགྱུར་ཞིང་། གཞན་བསམ་པ་གུས་ཀྱང་ཀུན་སྤྱོད་མ་གུས་པ་མི་ན་བཞིན་དུ་མགོ་བོ་ལ་ཐོད་སོགས་ཀྱིས་དཀྲིས་ནས་གཡོགས་པ་དང༌། ཞྭ་གྱོན་པ་དང༌། གདུགས་ཐོགས་པ་དང་། འཁར་བ་སྟེ་ལག་རྟེན་དང་། རལ་གྲི་དང་མདའ་མདུང་ལ་སོགས་པའི་མཚོན་ཆ་ཐོགས་པ་དང༌། གཟན་ལ་སོགས་པ་གོས་ཀྱིས་མགོ་བོ་གཡོགས་པ་དང་། ཆོས་སྟོན་པ་པོ་ལས་ཁྲི་སྟན་ཆེ་མཐོ་ལ་འདུག་པ་སོགས་ང་རྒྱལ་ཆེ་ཞིང་ཀུན་སྤྱོད་མ་གུས་པ་དག་ལ་ཆོས་བཤད་པ་མིན་ཏེ་
ཆོས་ཀྱི་ཆེ་བ་ཉམས་པ་དང་བཤད་ཀྱང་རྒྱུད་ལ་ཕན་ཐོགས་པ་མེད་པས་སོ། །
ནད་པ་སོགས་ལ་སློབ་དཔོན་གྱིས་བཀའི་གནང་བ་ཐོབ་པའི་ཚེ་ཉེས་པར་མི་འགྱུར་བར་གསུངས་ཤིང་། གཞན་ཡང་ཆོས་ཉན་པའི་ཚེ་སྣོད་ཀྱི་སྐྱོན་གསུམ་དྲི་མ་དྲུག་མི་འཛིན་པ་ལྔ་སོགས་སྤངས་དགོས་པ་གཞན་ལས་འབྱུང་བ་ལྟར་དང་། བློ་གྲོས་རྒྱ་མཚོས་ཞུས་པ་ལས། ཆོས་སྨྲ་བས་གཙང་སྦྲ་དང་ཀུན་ཏུ་སྤྱོད་པ་གཟོབ་པ་དང་ལེགས་པར་བཀྲུས་པ་དང་ལེགས་པར་གོས་བགོ་བར་བྱའོ། །
ཞེས་དང་། སྐྱེས་རབས་ལས། རབ་ཏུ་དམའ་བའི་ས་ལ་འདུག །
དུལ་བའི་དཔལ་ནི་རྣམ་པར་བསྐྱེད། །
དགའ་དང་ལྡན་པའི་མིག་གིས་བལྟ། །
ཚིག་གི་བདུད་རྩི་འཐུང་བ་བཞིན། །ཞེས་སོགས་གསུངས་པ་ལྟར་བླང་དོར་ཚུལ་བཞིན་འབྱོར་བར་བྱའོ། །
དམན་ལ་ཟབ་དང་རྒྱ་ཆེ་དང་། །སྐྱེས་པ་མེད་པར་བུད་མེད་མིན། །
དམན་དང་མཆོག་གི་ཆོས་རྣམས་ལ། །མཚུངས་པར་གུས་པས་ཀུན་ཏུ་སྤྱད། 
གཞན་ཡང་ཆོས་འཆད་པའི་ཚེ་བློ་དམན་པ་ཉན་རང་གི་ལམ་ལ་མོས་པ་དག་ལ་ཐེག་པ་ཆེན་པོའི་ཆོས་ཟབ་པ་སྟོང་པ་ཉིད་དང༌། རྒྱ་ཆེ་བ་ས་དང་ལམ་ལ་སོགས་པ་བཤད་མི་རུང་བ་སྟེ་དེ་དག་གི་བློ་ངོར་མི་ཤོང་ནས་ཞུམ་པར་འགྱུར་བ་སྟེ། 
སའི་སྙིང་པོའི་མདོ་ལས། དེ་བཞིན་སྣོད་མིན་ཉན་ཐོས་ཐེག་པ་དགུ། །ཐེག་ཆེན་བཤད་པ་ཐོས་ནས་
རྨོངས་འགྱུར་ཞིང་། །ཆད་པར་ལྟ་ལ་ངན་སོང་ལྟུང་འགྱུར་བས། །དེ་ཕྱིར་དབང་བོ་བརྟགས་ཏེ་
ཆོས་བསྟན་ཏོ། །
ཞེས་གསུངས་ཤིང་། གཞན་ཡང་རབ་ཏུ་བྱུང་བའི་སློབ་དཔོན་གྱིས་སྐྱེས་པ་ཡི་གྲོགས་དག་མེད་པར་ཡུལ་བུད་མེད་གཅིག་ཁོ་ན་ལ་ཆོས་བཤད་པ་འོས་པའི་གནས་མིན་ཏེ་
གཞན་གྱིས་ཁ་ན་མ་ཐོ་བ་སྒྲོག་པ་དང་། བཤད་བྱའི་ཆོས་ཀྱང་བློ་རིམ་དམན་པའི་དབང་དུ་བྱས་པ་དང་བློ་རིམ་མཆོག་གི་དབང་དུ་བྱས་པའི་ཆོས་ཐེག་པ་གསུམ་དང་མདོ་སྔགས་ཀྱིས་བསྡུས་པ་རྣམས་ལ་བཟང་ངན་དུ་མི་བལྟ་བར་སྨན་དང་སྐས་ཀྱི་གདང་བུ་ལྟར་ཉོན་མོངས་ཀྱི་གཉེན་པོ་དང་རྣམ་གྲོལ་གྱི་ལམ་དུ་མཚུངས་པར་ཤེས་ནས་
བློ་རིམ་ལྟར་གུས་པས་ཀུན་ཏུ་སྤྱད་པའམ་ཉམས་སུ་ལེན་པ་ལ་འཇུག་པར་བྱ་སྟེ
ཆོས་ཐམས་ཅད་རྣམ་པར་འཐག་པ་བསྡུས་པའི་མདོ་ལས། འཇམ་དཔལ་གང་དེ་བཞིན་གཤེགས་པས་གསུངས་པའི་བཀའ་ལ་ལ་ནི་བཟང་བར་འདུ་ཤེས། ལ་ལ་ནི་ངན་པར་འདུ་ཤེས་པ་ནི་ཆོས་སྤོང་བའོ། 
གང་ཆོས་སྤོང་བ་དེས་ཆོས་སྤངས་པས་དེ་བཞིན་གཤེགས་པ་ལ་སྐུར་པ་འདེབས་པ་ཡིན། 
དགེ་འདུན་ལ་ངན་དུ་བརྗོད་པ་ཡིན་ནོ། 
འདི་ནི་རིགས་པའོ། 
འདི་ནི་མི་རིགས་པའོ་ཞེས་ཟེར་ན་ཆོས་སྤོང་བའོ། །
ཞེས་གསུངས་སོ། །
རྒྱ་ཆེན་ཆོས་ཀྱི་སྣོད་གྱུར་པ། །དམན་པའི་ཆོས་ལ་སྦྱར་མི་བྱ། །
སྤྱོད་པ་ཡོངས་སུ་དོར་མི་བྱ། །
མདོ་དང་སྔགས་ཀྱིས་འདྲིད་མི་བྱ། 
ཐེག་པ་ཆེན་པོའི་རིགས་ཅན་དབང་པོ་རྣོན་པོ་ཟབ་པ་དང་རྒྱ་ཆེན་པོའི་ཆོས་ཀྱི་སྣོད་དུ་གྱུར་པ་རྣམས་དམན་པའི་ཆོས་ཉན་རང་གི་ལམ་ལ་སྦྱར་བར་མི་བྱ་སྟེ། 
སྦྱར་ན་རྩ་ལྟུང་དུ་འགྱུར་ཞིང་ཤེས་རབ་ཅན་སྒྲོག་ཏུ་བཅུག་པ་དང༌དད་པ་ཅན་མགོ་བསྐོར་བ་མི་རུང་བས་སོ། 
དམིགས་བསལ་ལྟ་བ་ཟབ་མོ་རྩལ་འདོན་བྱེད་པའི་སྐབས་ལས་གཞན་ཐམས་ཅད་སྟོང་བ་ཉིད་དོ་ཞེས་དགེ་བའི་ཕན་ཡོན་དང་སྡིག་པའི་ཉེས་དམིགས་སོགས་ལས་འབྲས་ཞིབ་པའི་སྤྱོད་པ་ཡོངས་སུ་འདོར་བར་མི་བྱ་བ་དང་། བྱང་ཆུབ་སེམས་དཔའི་སྤྱོད་པ་སྤྱད་ནུས་པའི་གང་ཟག་ལ་མདོ་སྡེ་ཁ་ཏོན་དུ་བཀླགས་པ་ཙམ་དང་གཟུངས་སྔགས་བཟླས་པ་སོགས་ཁོ་ནས་གྲོལ་བར་འགྱུར་རོ་ཞེས་དྲང་དོན་གྱི་ཚིག་གིས་འདྲིད་ཅིང་བསླུ་བར་མི་བྱ་བར་ངེས་དོན་བསྟན་པས་རྗེས་སུ་བཟུང་བར་བྱའོ། 
དཀོན་བརྩེགས་ལས། སེམས་ཅན་ཡོངས་སུ་སྨིན་པར་མ་བྱས་པ་རྣམས་ལ་ཡིད་རྟོན་ཏེ་
སྟོན་པ་བྱང་ཆུབ་སེམས་དཔའི་འཁྲུལ་བ་དང་། སེམས་ཅན་སྣོད་དུ་མ་གྱུར་པ་རྣམས་ལ་ཟབ་རྒྱས་ཀྱི་ཆོས་རྒྱ་ཆེན་པོ་སྟོན་པ་བྱང་ཆུབ་སེམས་དཔའི་འཁྲུལ་བ་ཡིན། 
རྒྱ་ཆེན་པོ་ལ་མོས་པའི་སེམས་ཅན་རྣམས་ལ་ཐེག་པ་དམན་པ་སྟོན་པ་བྱང་ཆུབ་སེམས་དཔའི་འཁྲུལ་བའོ། །
ཞེས་གསུངས་སོ།། 
གསུམ་པ་ཕ་རོལ་གྱི་མ་དད་པ་བསྲུང་བ་ནི། །སོ་ཤིང་དང་ནི་མཆིལ་མ་དག །
དོར་བ་ན་ནི་དགབ་པར་བྱ། །
གཅི་ལ་སོགས་པའང་ལོངས་སྤྱོད་པའི། །ཆུ་དང་ཐང་ལ་དོར་བ་སྨད། 
བྱང་ཆུབ་སེམས་དཔས་མ་དད་པ་དང་གཞན་ལ་གནོད་པའི་ལས་ཕྲ་མོ་དག་ཀྱང་བྱ་མི་རུང་བ་སྟེ། 
སོ་ཤིང་དང་ནི་མཆིལ་མ་དང་སྣབ་དང་ཁ་ལུད་ལ་སོགས་པ་དག་གང་སར་དོར་བར་མི་བྱ་ཞིང་། གལ་ཏེ་དོར་དགོས་བྱུང་ན་
ནི་དེ་མ་ཐག་ས་ལ་སོགས་པས་དགབ་སྟེ་གཙང་མ་བྱ་དགོས་སོ། 
གཅི་བ་དང་གཤང་བ་ལ་སོགས་པ་ལོངས་སྤྱོད་པའི་ཆུ་གཙང་མ་དང་ཐང་བཟང་པོ་ལ་དོར་བ་ནི་སྨད་པར་འོས་པའི་སྤྱོད་པ་དམན་པའོ། །
ཁ་བཀང་བ་དང་སྒྲ་བཅས་དང་། །ཁ་གདང་ནས་ནི་བཟའ་མི་བྱ། །
རྐང་པ་བརྐྱངས་ཏེ་མི་འདུག་ཅིང་། །ལག་པ་མཉམ་པར་མི་མཉེའོ། ཁ་ཟས་བཟའ་བའི་ཚེ་ཁ་ཧ་ཅང་བཀང་ཆེ་བ་དང་ཅག་ཅག་སོགས་སྒྲ་དང་བཅས་ཟ་བ་དང་། ཁ་ཆེན་པོ་གདང་ནས་ཟས་ལ་རབ་ཏུ་རྔམས་པའི་ཚུལ་གྱིས་ནི་བཟའ་བར་མི་བྱའོ། 
གང་དུ་འདུག་པའི་ཚེ་ཕ་རོལ་པོའི་མདུན་དུ་མ་གུས་པར་རྐང་པ་གཉིས་བརྐྱངས་ཏེ་མི་འདུག་ཅིང་ལག་པ་གཉིས་རང་གར་འཇོག་པ་ལས་མཉམ་པར་ཕན་ཚུན་མི་མཉེའོ། །བཞོན་པ་མལ་སྟན་གནས་དག་ཏུ། །བུད་མེད་གཞན་དང་གཅིག་མི་བྱ། །
འཇིག་རྟེན་མ་དད་གྱུར་པ་ཀུན། །མཐོང་དང་དྲིས་ཏེ་སྤང་བར་བྱ། 
རྟ་དང་གླང་ཆེན་སོགས་བཞོན་པ་དང་མལ་ས་དང་འདུག་པའི་སྟན་དང་གནས་ཁང་དག་ཏུ་བྱང་སེམས་ཁྱིམ་པ་རྣམས་ཀྱིས་གཞན་གྱི་བུད་མེད་དང་། རབ་ཏུ་བྱུང་བས་ནི་ཉེ་དུ་མ་ཡིན་པའི་བུད་མེད་གཞན་དང་ལྷན་གཅིག་ཏུ་ལོངས་སུ་སྤྱོད་པར་མི་རུང་བ་སྟེ། 
འཇིག་རྟེན་པ་རྣམས་མ་དད་པ་དང་ཉེས་པ་སྐྱེད་པར་འགྱུར་པའི་སྤྱོད་པ་ཇི་སྙེད་པ་ཀུན་རང་གིས་མཐོང་ཞིང་ཤེས་པ་རྣམས་དང་། མ་ཤེས་པ་ཡུལ་དུས་གཞན་གྱི་ལུགས་གང་ཟག་རྒྱུས་ཡོད་པ་རྣམས་ལ་དྲིས་ཏེ་
ཚུལ་མིན་རྣམས་སྤང་བར་བྱའོ། །
སོར་མོས་བརྡ་ནི་མི་བྱ་སྟེ། །
གུས་དང་བཅས་པས་གཡས་པ་ཡི། །ལག་པ་དག་ནི་ཀུན་གྱིས་ཀྱང་། །ལམ་ཡང་དེ་ལྟར་བསྟན་པར་བྱ། 
ལམ་སོགས་འདྲི་བའི་ཚེ་ལག་པ་གཡོན་པ་དང་སོར་མོ་གཅིག་གིས་ཕྱོགས་དེར་བརྡ་སྟོན་པ་སོགས་ནི་མ་གུས་པར་འགྱུར་བས་མི་བྱ་སྟེ། 
ལུས་ངག་གི་རྣམ་འགྱུར་གུས་ཤིང་སྤྲོ་བ་དང་བཅས་པས་ལག་པ་གཡས་པའི་སོར་མོ་དག་ནི་ཀུན་གྱིས་ཁ་ཡར་གྱུ་བས་ཀྱང་ཇི་ལྟར་འགྲོ་བའི་ལམ་ཡང་དེ་ལྟར་ལེགས་པར་བསྟན་པར་བྱའོ། །
ལག་པ་ཤས་ཆེར་བསྐྱོད་མིན་ཏེ། །
ཅུང་ཟད་བསྐྱོད་ལ་སྒྲ་བསྒྲགས་པ། །སེ་གོལ་ལ་སོགས་བརྡ་བྱ་སྟེ། །
གཞན་དུ་མ་བསྡམས་པར་འགྱུར་རོ། 
བར་ཐག་རྒྱང་ཙམ་གནས་པ་ལ་བརྡ་བྱ་དགོས་ཚེ་ལག་པ་ཤས་ཆེར་དྲག་ཏུ་བསྐྱོད་པ་མིན་ཏེ། 
ཅུང་ཟད་ཙམ་བསྐྱོད་ལ་སྒྲ་འཚམས་པར་སྒྲགས་པ་དང་སེ་གོལ་ལ་སོགས་པས་བརྡ་བྱ་སྟེ། 
དེ་ལས་གཞན་དུ་སྐད་འབོད་དང་ལག་གཡུག་སོགས་བྱས་ན་སྤྱོད་ལམ་མ་བསྡམས་པར་འགྱུར་རོ། །
མགོན་པོ་མྱ་ངན་འདས་གཟིམས་ལྟར། །འདོད་པའི་ཕྱོགས་སུ་ཉལ་བར་བྱ། །
ཤེས་བཞིན་མྱུར་དུ་ལྡང་སེམས་ལ། །ཐོག་མ་ཉིད་དུ་ངེས་པར་སྦྱར། 
ཉལ་བའི་ཚེ་འགྲོ་བ་ཐམས་ཅད་ཀྱི་མགོན་པོ་སངས་རྒྱས་བཅོམ་ལྡན་འདས་མྱ་ངན་ལས་འདས་ཏེ་
ཞི་བར་གཟིམས་པ་ལྟར། བྱང་གི་ཕྱོགས་སོགས་འདོད་པའི་ཕྱོགས་སུ་མགོ་བསྟན་ཏེ་
གློ་གཡས་པ་འོག་ཏུ་ཕབ་ནས་
རྐང་པ་གཡོན་པ་གཡས་པའི་སྟེང་དུ་བཞག་སྟེ་
གཉིས་ཀ་བརྐྱངས་ལ་ལག་གཡས་འགྲམ་པ་གཡས་པའི་འོག་ཏུ་བཞག་ནས་
སྔས་སུ་བྱ་ཞིང་། ལག་གཡོན་བརླ་གཡོན་པའི་སྟེང་བརྐྱངས་པས་ཆོས་ཉིད་ཀྱིས་ལུས་ལྷོད་པར་མི་འགྱུར་བ་དང་། གཉིད་ཀྱི་ཚེའང་དྲན་པ་དང་ཤེས་བཞིན་མི་བརྗེད་པར་རོ་སྟོད་གཟེངས་མཐོ་བ་སེང་གེ་ལྟར་ཉལ་བར་བྱ་ཞིང་། གཞན་ཡང་སྣང་བའི་འདུ་ཤེས་དང་འཆི་བའི་འདུ་ཤེས་དང་སང་སྔ་བར་མྱུར་དུ་ལྡང་བའི་སེམས་ཉལ་བའི་ཐོག་མ་ཉིད་དུ་ངེས་པར་བློ་ལ་སྦྱར་ཞིང་འདུན་པ་གཏད་དེ་
ཉལ་བར་བྱའོ།། 
བཞི་པ་སྒྲུབ་པ་ཕུན་སུམ་ཚོགས་པའི་ཡན་ལག་གཞན་བསྟན་པ་ལའང་གཉིས་ལས། དང་པོ་སྒྲུབ་པ་ཕུན་སུམ་ཚོགས་པའི་ཡན་ལག་དངོས་ནི། །བྱང་ཆུབ་སེམས་དཔའི་སྤྱོད་པ་དག །
ཚད་མེད་པར་ནི་གསུངས་པ་ལས། །སེམས་སྦྱོང་བ་ཡི་སྤྱོད་པ་ནི། །ངེས་པར་དེ་སྲིད་སྤྱད་པར་བྱ། 
བྱང་ཆུབ་སེམས་དཔའི་སྤྱོད་པ་ཕ་རོལ་ཏུ་ཕྱིན་པ་དྲུག་དང་བསྡུ་བའི་དངོས་པོ་བཞི་ལ་སོགས་པ་དག་གྲངས་དང་ཚད་མེད་པ་བྱང་ཆུབ་སེམས་དཔའི་སྡེ་སྣོད་ལས་གསུངས་པ་ལས། ཐོག་མར་བྱམས་དང་སྙིང་རྗེ་དགའ་དང་བཏང་སྙོམས་བཅས་ཚད་མེད་བཞི་ལ་སེམས་སྦྱོང་བ་ཡི་སྒོ་ནས་སྨོན་པ་བྱང་ཆུབ་ཏུ་སེམས་བསྐྱེད་ཅིང་། ཕར་ཕྱིན་དྲུག་སོགས་འཇུག་པའི་བསླབ་བྱ་སྤྱོད་པ་དག་ལ་ནི་བསླབ་ཅིང་དེ་ཡང་རིམ་གྱིས་ཚད་རྫོགས་ཏེ་
ངེས་པར་གྱུར་པ་དེ་སྲིད་དམ་དེའི་ཚེ། དངོས་སུ་ལུས་སྦྱིན་པ་བཏང་པ་སོགས་བྱ་དཀའི་སྤྱོད་པ་ཚད་མེད་པ་ལ་དུས་དང་བསྟུན་ཏེ་སྤྱད་པར་བྱའོ། །
ཉིན་དང་མཚན་མོ་ལན་གསུམ་དུ། །ཕུང་པོ་གསུམ་པ་གདོན་བྱ་ཞིང་། །རྒྱལ་དང་བྱང་ཆུབ་སེམས་བསྟེན་ནས། །
ལྟུང་བའི་ལྷག་མ་དེས་ཞི་བྱ། 
གལ་ཏེ་སྨོན་འཇུག་གི་རྩ་ལྟུང་བྱུང་ན་
གང་ཟག་དབང་པོ་རབ་འབྲིང་ཐ་མའི་བཤགས་ཐབས་བཞིན་དུ་བཤགས་པ་བགྱིད་ཅིང་སླར་ཡང་བྱང་སྡོམ་ལེན་པར་བྱ་བ་དང་། གཞན་ཉེས་བྱས་ལ་སོགས་པ་གང་བྱུང་བ་ལ་ཉིན་ལན་གསུམ་དང་མཚན་མོ་ལན་གསུམ་དུ་སྡིག་བཤགས་ཡི་རང་བསྔོ་བ་སྟེ་ཕུང་པོ་གསུམ་མམ། བསླབ་བཏུས་ལས་སྡིག་བཤགས་ཡི་རང་སངས་རྒྱས་ལ་བསྐུལ་བ་སྟེ་ཕུང་པོ་གསུམ་གྱིས་བསྡུས་ཤིང་གཉེན་པོ་སྟོབས་བཞི་ཚང་བའི་མདོ་ཉིད་འདོན་པར་བྱ་ཞིང་། རྟེན་གྱི་སྟོབས་བདེ་གཤེགས་སོ་ལྔ་སོགས་རྒྱལ་བ་སྲས་དང་བཅས་པའི་སྤྱན་སྔར་བྱང་ཆུབ་ཏུ་སེམས་བསྐྱེད་པ་སོགས་ལ་བརྟེན་ནས་
རྩ་བའི་ལྟུང་བ་ལས་གཞན་པའི་ལྷག་མ་ཉེས་བྱས་ལ་སོགས་པ་ཐབས་དེས་ཞི་བའམ་དག་པར་བྱའོ། །
རང་ངམ་གཞན་གྱི་དབང་ཡང་རུང་། །
གནས་སྐབས་གང་དུ་ཅི་སྤྱོད་ཀྱང་། །བསླབ་པར་གསུངས་པ་གང་ཡིན་པའི། །གནས་སྐབས་དེ་ལ་འབད་དེ་བསླབ། 
རང་གིས་མོས་པས་སམ་གཞན་བཤེས་གཉེན་སོགས་ཀྱིས་བསྐུལ་བའི་དབང་གིས་ཡང་རུང་སྟེ་ཡུལ་དུས་གནས་སྐབས་གང་དང་གང་དུ་བྱ་བ་ཅི་དང་ཅི་ལ་སྤྱོད་ཀྱང་རུང་། 
བྱང་ཆུབ་སེམས་དཔའི་སྡེ་སྣོད་ལས་བསླབ་པར་བྱ་བའི་གནས་ཉེས་སྤྱོད་སྡོམ་པ་དང་དགེ་བ་ཆོས་སྡུད་སེམས་ཅན་དོན་བྱེད་སོགས་གསུངས་པ་གང་ཡིན་པའི་བསླབ་བྱ་དག་ཡུལ་དུས་གནས་སྐབས་གང་དུ་འོས་པ་བརྟག་ཅིང་། དངོས་སམ་བརྒྱུད་ནས་སེམས་ཅན་ལ་ཕན་པ་དང་བདེ་བའི་ཐབས་སུ་མཐོང་ན་
རིག་པའི་གནས་དེ་
ཀུན་ལ་ཐོག་མར་རང་གིས་འབད་དེ་
བསླབ་པར་བྱ་སྟེ
མདོ་ལས། བྱང་ཆུབ་སེམས་དཔའ་རིག་པའི་དངོས་པོ་ལྔ་ལ་མ་བསླབ་ན་
ནི། ནམ་དུ་ཡང་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐམས་ཅད་མཁྱེན་པའི་ཡེ་ཤེས་འཐོབ་པར་བྱ་མི་ནུས་སོ། 
དེ་བས་ན་བླ་ན་མེད་པའི་བྱང་ཆུབ་ཐོབ་པར་བྱ་བའི་ཕྱིར་དངོས་པོ་ལྔ་ལ་བསླབ་པར་བྱའོ། 
ཞེས་དང་། མདོ་སྡེ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། །
འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། །
དེ་ལྟ་བས་ན་གཞན་དག་ཚར་བཅད་རྗེས་བཟུང་དང་། །བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། 
ཅེས་དང་། ཚད་མ་རྣམ་འགྲེལ་ལས། ཐབས་བྱུང་དེ་རྒྱུ་ལྐོག་གྱུར་པ། །དེ་འཆད་པ་ནི་དཀའ་བ་ཡིན། །
ཞེས་གསུངས་པ་ལྟར་རོ། །
རྒྱལ་སྲས་རྣམས་ཀྱིས་མི་བསླབ་པ། །དེ་ནི་གང་ཡང་ཡོད་མིན་ཏེ། །
དེ་ལྟར་གནས་པའི་མཁས་པ་ལ། །བསོད་ནམས་མི་འགྱུར་གང་ཡང་མེད། 
རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་གཞན་དོན་དུ་འགྱུར་ནས་
མི་བསླབ་པ་ཡི་གནས་དེ་
ནི་གང་ཅི་ཡང་ཡོད་པ་མིན་ལ། དེ་ལྟར་རང་དང་གཞན་གྱི་གནས་སྐབས་དང་མཐར་ཐུག་གི་དོན་སྒྲུབ་པའི་ཐབས་ལ་མཁས་ཤིང་མ་རྨོངས་པའི་བྱང་ཆུབ་སེམས་དཔའ་དེ་ལ། འཇིག་རྟེན་དང་འཇིག་རྟེན་ལས་འདས་པའི་བསོད་ནམས་དགེ་བའི་ཚོགས་གོང་དུ་འཕེལ་བའི་རྐྱེན་དུ་མི་འགྱུར་བ་གང་ཅི་ཡང་མེད་དེ་
སེམས་བསྐྱེད་ཀྱིས་ཟིན་ན་
ལུས་ངག་གི་མི་དགེ་བ་བདུན་ཡང་དགེ་ཚོགས་རྒྱ་ཆེན་པོར་འགྱུར་བ་ལྟ་བུའོ། །
དངོས་སམ་ཡང་ན་བརྒྱུད་ཀྱང་རུང་། །
སེམས་ཅན་དོན་ལས་གཞན་མི་སྤྱད། །
སེམས་ཅན་ཁོ་ནའི་དོན་གྱི་ཕྱིར། །ཐམས་ཅད་བྱང་ཆུབ་ཕྱིར་བསྔོའོ། 
དེ་འདྲའི་བྱང་ཆུབ་སེམས་དཔའ་ཡི་སྤྱོད་པ་ནི་དངོས་སུའམ་ཐད་ཀར་དང་ཡང་ན་བརྒྱུད་ནས་ཀྱང་རུང་སྟེ་
མཐར་ཐུག་སེམས་ཅན་གྱི་དོན་དུ་ལས་རང་དོན་དུ་སྤྱོད་པ་གཞན་གཅིག་ཀྱང་མི་སྤྱད་དེ
ཆོས་ཡང་དག་པར་སྡུད་པ་ལས། ཇི་ལྟར་བྱང་ཆུབ་སེམས་དཔའ་རྣམས་གཞན་གྱི་དོན་བྱ་བ་ལས་ལས་གཞན་མི་བྱེད་པ་དེ་ལྟ་བུ་གསལ་བར་ཡོངས་སུ་བསྟན་ཏེ། 
བཅོམ་ལྡན་འདས་བྱང་ཆུབ་སེམས་དཔའ་རྣམས་ཀྱིས་ལས་གང་ཅི་ཡང་རུང་ངག་དང་ཡིད་ཀྱི་ལས་གང་ཅི་ཡང་རུང་དེ་ཐམས་ཅད་ནི་སེམས་ཅན་ཐམས་ཅད་ལ་ལྟ་བས་འཇུག་གོ །
སྙིང་རྗེ་ཆེན་པོའི་དབང་དུ་འགྱུར་བའོ། །
ཞེས་གསུངས་ཤིང་། སེམས་ཅན་ཁོ་ནའི་དོན་སྒྲུབ་པའི་ཕྱིར་ཐོག་མར་སྦྱོར་བ་སེམས་བསྐྱེད་ཀྱིས་ཟིན་ཅིང་མཐར་སེམས་ཅན་ཐམས་ཅད་བྱང་ཆུབ་ཆེན་པོ་ཐོབ་པའི་ཕྱིར་རྗེས་བསྔོ་བས་རྩིས་ཟིན་པར་བྱའོ། 
དཔུང་བཟང་ལས། དཔེར་ན་ཆུ་ཀླུང་རྒྱ་མཚོར་ཕྱིན་པ་ན། །
ལན་ཚའི་རོ་ནི་གཅིག་ཏུ་འགྱུར་བ་བཞིན། །དེ་ལྟར་བླ་མེད་བྱང་ཆུབ་བསྔོས་པ་ཡི། །བསོད་ནམས་རྒྱལ་བའི་རོ་ནི་གཅིག་ཏུ་འགྱུར། །ཞེས་སོ། །
རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང་། །བྱང་ཆུབ་སེམས་དཔའི་བརྟུལ་ཞུགས་མཆོག །སྲོག་གི་ཕྱིར་ཡང་མི་གཏོང་ངོ་། 
བྱང་ཆུབ་སེམས་དཔའ་གང་གིས་གཞན་དོན་ལ་མ་རྨོངས་ཤིང་རང་ཉིད་ཐེག་པ་ཆེན་པོའི་ལམ་ལ་བསླབ་པའི་ཆེད་དུ་དུས་རྟག་པར་དགེ་བའི་བཤེས་གཉེན་ནི་བསམ་སྦྱོར་དག་པས་མི་འབྲལ་བར་བསྟེན་པར་བྱ་སྟེ
ཐེག་པ་ཆེན་པོའི་དགེ་བའི་བཤེས་གཉེན་གྱི་མཚན་ཉིད་ནི་བསྡུ་ན་
ཐེག་པ་ཆེན་པོའི་མདོ་དང་བསྟན་བཅོས་ཀྱི་དོན་སྟོན་པ་ལ་མཁས་པ་དང་། བྱང་ཆུབ་སེམས་དཔའི་བརྟུལ་ཞུགས་མཆོག་སྨོན་འཇུག་གི་བསླབ་བྱ་སྲོག་གི་ཕྱིར་ཡང་མི་གཏོང་བར་བསླབ་ལ་གནས་པ་ཞིག་གོ མདོ་ལས། འཇམ་དཔལ་དེ་བས་ན་བྱང་ཆུབ་སེམས་དཔའ་དེ་བཞིན་གཤེགས་པ་ལ་བྱ་བ་བཞིན་དུ་དགེ་བའི་བཤེས་གཉེན་རྣམས་བསྟེན་པར་བྱའོ། 
བསྙེན་པར་བྱའོ། 
བསྙེན་བཀུར་བྱའོ། 
མི་དགེ་བའི་བཤེས་གཉེན་ནི་བྲག་གི་བྱ་སྐྱིབས་རབ་ཏུ་འབར་བ་བཞིན་དུ་ཡོངས་སུ་སྤང་བར་བྱའོ། །
ཞེས་དང་། ཆོས་བཞི་བསྟན་པའི་མདོ་ལས། དགེ་སློང་དག་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་འཚོ་བའི་བར་དུ་དགེ་བའི་བཤེས་གཉེན་སྲོག་གི་ཕྱིར་ཡང་གཏོང་བར་མི་བྱའོ། །
ཞེས་དང་། མདོ་སྡུད་པ་ལས། བླ་མ་མཁས་པ་དག་ལ་རྟག་ཏུ་བསྟེན་པར་བྱ། །
ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང་། །
ཞེས་དང་། མདོ་སྡེ་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། །ཡོན་ཏན་ལྷག་པར་བརྩོན་བཅས་ལུང་གིས་ཕྱུག །
དེ་ཉིད་རབ་ཏུ་རྟོགས་པ་སྨྲ་མཁས་ལྡན། །
བརྩེ་བའི་བདག་ཉིད་སྐྱོ་ཡིད་སྤངས་ལ་བསྟེན། །
ཞེས་གསུངས་སོ། །
དཔལ་འབྱུང་བ་ཡི་རྣམ་ཐར་ལས། །བླ་མ་བསྟེན་པའི་ཚུལ་ལྟར་བསླབ། །
འདི་དང་སངས་རྒྱས་བཀའ་སྩལ་གཞན། །མདོ་སྡེ་བཀླགས་ནས་ཤེས་པར་བྱ། 
དགེ་བའི་བཤེས་གཉེན་མཚན་ཉིད་དང་ལྡན་པ་ཇི་ལྟར་བླ་མ་བསྟེན་པའི་ཚུལ་ནི་ཕལ་པོ་ཆེའི་སྡོང་པོ་བཀོད་པའི་ལེའུ་ལས་བྱང་ཆུབ་སེམས་དཔའ་ནོར་བཟང་གིས་དགེ་བའི་བཤེས་གཉེན་བརྒྱ་དང་བཅུ་སོགས་རབ་ཏུ་མང་པོ་བསྟེན་པ་ལས། ཁྱེའུ་དཔལ་གྱི་འབྱུང་གནས་དང་བུ་མོ་དཔལ་གྱི་བློ་གྲོས་མ་གཉིས་ཀྱི་མདུན་དུ་བྱོན་པའི་ཚེ། རིགས་ཀྱི་བུ་ཁྱོད་ཀྱིས་རང་ལ་ནད་པའི་འདུ་ཤེས་བསྐྱེད་པར་བྱའོ། །
དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང༌། རྗེས་སུ་བསྟན་པ་ལ་ནི་སྨན་གྱི་འདུ་ཤེས་དང༌། ནན་ཏན་ཉམས་སུ་བླང་བ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ། །
རིགས་ཀྱི་བུ་ཁྱོད་ཀྱིས་རང་ལ་འཇིགས་པའི་འདུ་ཤེས་བསྐྱེད་པར་བྱའོ། །
དགེ་བའི་བཤེས་གཉེན་ལ་ནི་དཔའ་བོའི་འདུ་ཤེས་དང་། རྗེས་སུ་བསྟན་པ་ནི་མཚོན་ཆའི་འདུ་ཤེས་དང་། ནན་ཏན་ལ་ནི་དགྲ་སེལ་བའི་འདུ་ཤེས་བསྐྱེད་པར་བྱའོ་ཞེས་སོགས་ནས། 
བསམ་པ་མི་ཕྱེད་པའི་ཕྱིར་རྡོ་རྗེ་ལྟ་བུའི་སེམས་དང་། སྡུག་བསྔལ་ཐམས་ཅད་ཀྱིས་མི་སྒུལ་བའི་ཕྱིར་འཁོར་ཡུག་གི་རི་ལྟ་བུའི་སེམས་དང་། ལས་ཐམས་ཅད་ཉམས་སུ་བླང་བ་ལ་མི་སྨོད་པས་འཇིག་རྟེན་པའི་བྲན་ལྟ་བུའི་སེམས་དང་། ང་རྒྱལ་དང་ཆེ་བའི་ང་རྒྱལ་སྤོང་བས་ཕྱག་དར་བ་ལྟ་བུའི་སེམས་དང་། ཁུར་ལྕི་བ་བཀུར་བས་ཐེག་པ་ལྟ་བུའི་སེམས་དང་། མི་ཁྲོ་བས་ཁྱི་ལྟ་བུའི་སེམས་དང་། འགྲོ་ཞིང་འོང་བ་ལ་མི་སྐྱོ་བས་གྲུ་ལྟ་བུའི་སེམས་དང་། དགེ་བའི་བཤེས་གཉེན་གྱི་ངོར་བལྟ་བས་བུ་མཛངས་པ་ལྟ་བུའི་སེམས་སོགས་དཔེ་དོན་སྣ་ཚོགས་པས་རྒྱ་ཆེར་གསུངས་སོ། 
དེ་ལྟར་ཁྱེའུ་དཔལ་འབྱུང་པ་ཡི་རྣམ་ཐར་ལས་བླ་མ་དགེ་བའི་བཤེས་གཉེན་བསྟེན་ཚུལ་ལྟར་རྒྱས་པར་བསླབ་ཅིང་། འདི་དང་དེ་མཚུངས་སངས་རྒྱས་ཀྱིས་བཀའ་བསྩལ་པའི་དཀོན་མཆོག་སྤྲིན་སོགས་གཞན་པའི་མདོ་སྡེ་རྣམས་ཀྱང་བཀླགས་ནས་ལེགས་པར་ཤེས་པར་བྱའོ། །
མདོ་སྡེ་རྣམས་ལས་བསླབ་པ་སྣང་། །
དེ་བས་མདོ་སྡེ་བཀླག་པར་བྱ། །
ནམ་མཁའི་སྙིང་པོའི་མདོ་སྡེ་ནི། །ཐོག་མ་ཉིད་དུ་བལྟ་བར་བྱ། 
ཐེག་པ་ཆེན་པོའི་མདོ་སྡེ་དཀོན་མཆོག་སྤྲིན་དང་གསང་ཆེན་ཐབས་ལ་མཁས་པའི་མདོ་སོགས་རྣམས་ལས་བྱང་ཆུབ་སེམས་དཔའི་བསྲུང་བྱའི་བསླབ་པ་དང་སྲུང་ཚུལ་གསལ་བར་སྣང་ལ། དེ་བས་ན་ཐེག་པ་ཆེན་པོའི་མདོ་སྡེ་རྣམས་ལ་ཡང་ཡང་བཀླག་ནས་
བསྟན་དོན་ཤེས་པར་བྱ་ཞིང༌། ཁྱད་པར་དུ་བྱང་ཆུབ་སེམས་དཔའ་ནམ་མཁའི་སྙིང་པོའི་མདོ་སྡེ་ལས་ནི་བྱང་ཆུབ་སེམས་དཔའི་རྩ་ལྟུང་བཅོ་བརྒྱད་ཀྱི་རྣམ་དབྱེ་དང་རྩ་ལྟུང་བྱུང་ན་
འཆོས་ཐབས་མདོ་དེ་ཉིད་ལས། བྱང་ཆུབ་སེམས་དཔའ་ནམ་མཁའི་སྙིང་པོའི་མཚན་ནས་
སྨོས་ཏེ་
ཕྱག་འཚལ་ནས་
གསོལ་བ་བཏབ་ན་
རང་གཟུགས་སམ་བྲམ་ཟེ་སོགས་ཀྱི་གཟུགས་སུ་བསྟན་ནས་
ལྟུང་བ་འཆགས་སུ་འཇུག་ལ། ཞེས་སོགས་དང་། ཚིག་འདི་སྐད་དུ་སྐྱ་རེངས་སྐྱ་རེངས་སྙིང་རྗེ་ཆེན་པོ་སྐལ་བ་ཆེན་པོ་ཅན་ཁྱོད་འཛམ་བུ་གླིང་དུ་ཤར་མ་ཐག་ཏུ་སྙིང་རྗེས་བདག་ལ་ཁེབས་པར་མཛད་དུ་གསོལ། 
ཞེས་སོགས་ཀྱི་ཚིག་སྨྲས་ནས་
མལ་དུ་གཉིད་ལོག་པར་བྱས་ན་
སྐྱ་རེངས་ཤར་མ་ཐག་དེ
འི་རྨི་ལམ་དུ་བྱང་སེམས་དེའི་གཟུགས་མདུན་དུ་འདུག་སྟེ་
རྩ་ལྟུང་འཆགས་སུ་འཇུག་ལ། ཞེས་བསྟན་པས་ལྟུང་བ་དང་ལྟུང་མིན་འཆོས་ཚུལ་ཤེས་པའི་ཕྱིར་དང་པོའི་ལས་ཅན་རྣམས་ཀྱིས་མདོ་དེ་ཉིད་ཐོག་མ་ཉིད་དུ་བལྟ་བར་བྱའོ། །
གང་ཕྱིར་རྟག་ཏུ་སྤྱད་པ་ནི། །དེ་ལས་རྒྱ་ཆེར་རབ་སྟོན་པས། །བསླབ་པ་ཀུན་ལས་བཏུས་པ་ཡང་། །ངེས་པར་ཡང་དང་ཡང་དུ་བལྟ། 
གཞན་ཡང་རྒྱུ་མཚན་གང་གིས་ཕྱིར་ཞེ་ན་བྱང་ཆུབ་སེམས་དཔའ་རྣམས་ཀྱིས་དུས་རྟག་ཏུ་སྤྱད་པའམ་བསླབ་པར་བྱ་བའི་གནས་ནི། ལུས་ལོངས་སྤྱོད་དགེ་ཚོགས་རྣམས་བཏང་བསྲུང་དག་པ་སྤེལ་བའི་ཚུལ་ལ་སོགས་པ་ཞི་བ་ལྷ་རང་ཉིད་ཀྱིས་མཛད་པའི་བསླབ་བཏུས་དེ་ལས་རྒྱ་ཆེར་རབ་ཏུ་གསལ་བར་སྟོན་པས་ན། 
བྱང་ཆུབ་སེམས་དཔའི་བསླབ་པ་ཀུན་ལས་བཏུས་པ་ལ་ཡང་ངེས་པར་དུ་ཡང་དང་ཡང་དུ་བལྟ་བར་བྱའོ། །
ཡང་ན་རེ་ཞིག་མདོར་བསྡུས་པའི། །མདོ་རྣམས་ཀུན་ལས་བཏུས་པ་བལྟ། །
འཕགས་པ་ཀླུ་སྒྲུབ་ཀྱིས་མཛད་པའི། །གཉིས་པོའང་འབད་པས་བལྟ་བར་བྱ། 
ཡང་ན་རེ་ཞིག་སྟེ་ཐོག་མར་ལས་དང་པོ་བ་དག་གིས་ཞི་བ་ལྷ་རང་གིས་མདོ་སྡེ་རྣམས་ལས་བྱང་ཆུབ་སེམས་དཔའི་སྤྱོད་པ་རྣམས་མདོར་བསྡུས་ནས་སྟོན་པའི་བསྟན་བཅོས་མདོ་རྣམས་ཀུན་ལས་བཏུས་པ་ལ་ཡང་བལྟ་བར་བྱའོ། །
དེ་བཞིན་དུ་དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་བསླབ་བཏུས་དང་མདོ་བཏུས་གཉིས་པོའང་འབད་པས་ཡང་ནས་ཡང་དུ་བལྟ་བར་ཡང་བྱའོ། 
འོན་ཀྱང་ཀླུ་སྒྲུབ་ཀྱིས་མཛད་པའི་བསླབ་བཏུས་དང་ཞི་བ་ལྷའི་མདོ་བཏུས་ད་ལྟའི་བོད་ཡིག་བསྟན་འགྱུར་ཁྲོད་དུ་མི་བཞུགས་སོ། །
གང་ལས་གང་ནི་མ་བཀག་པ། །དེ་ཉིད་སྤྱད་པར་བྱ་བ་སྟེ། །
འཇིག་རྟེན་སེམས་ནི་བསྲུང་བའི་ཕྱིར། །བསླབ་པ་མཐོང་ནས་ཡང་དག་སྤྱད། 
དེ་ལྟར་རྒྱལ་བའི་བཀའ་མདོ་སྡེ་རྣམས་དང་བསྟན་བཅོས་བསླབ་བཏུས་དང་མདོ་བཏུས་ཀྱི་གཞུང་གང་ལས་ནི་བྱ་རུང་བའི་བསླབ་བྱ་གང་དག་མ་བཀག་ཅིང་གནང་བ་དེ་ཉིད། བྱང་ཆུབ་སེམས་དཔའ་རྣམས་ཀྱིས་དུས་རྟག་ཏུ་བླང་དོར་ཚུལ་བཞིན་དུ་སྤྱད་ཅིང་བསླབ་པར་བྱ་བ་ཡིན་པ་སྟེ། 
དེ་དག་ལས་བསྟན་པ་ཉེས་སྤྱོད་སྡོམ་པར་བྱས་པས་འཇིག་རྟེན་པ་རྣམས་ལ་མ་དད་པའི་སེམས་ནི་མི་སྐྱེས་པ་བསྲུང་བའི་ཕྱིར་དང་། བྱང་ཆུབ་སེམས་དཔའི་བསླབ་པ་དགེ་བ་ཆོས་སྡུད་སོགས་ཀྱིས་རང་གཞན་ཕན་བདེ་ལ་འགོད་པའི་རྒྱུ་རུ་མཐོང་ནས་
ཡང་དག་པར་ཚུལ་བཞིན་སྤྱད་པར་བྱའོ།། 
གཉིས་པ་ཤེས་བཞིན་གྱི་ངོ་བོ་ངོས་བཟུང་ནས་ལེའུའི་དོན་བསྡུ་བ་ནི། །ལུས་དང་སེམས་ཀྱི་གནས་སྐབས་ལ། །ཡང་དང་ཡང་དུ་བརྟག་བྱ་བ། །དེ་ཉིད་ཁོ་ན་མདོར་ན་ནི། །ཤེས་བཞིན་བསྲུང་བའི་མཚན་ཉིད་དོ། 
དུས་དང་གནས་སྐབས་ཀུན་ཏུ་རང་གི་ལུས་ཀྱིས་སྤྱོད་པ་དགེ་སྡིག་ཅི་ཞིག་བྱེད་བཞིན་པ་དང་། ངག་གིས་གཏམ་བཟང་ངན་ཅི་ཞིག་བཤད་བཞིན་པ། སེམས་ཀྱིས་རྟོག་ཚོགས་སེམས་ཅན་ལ་ཕན་གནོད་ཅི་ཞིག་བསམ་བཞིན་པ་སོགས་གནས་སྐབས་ཐམས་ཅད་དུ། སེམས་མ་ཡེངས་པར་དུས་རྟག་ཏུ་ཡང་དང་ཡང་དུ་བླང་དོར་བརྟག་པར་བྱ་བ་དེ་ཉིད་ཁོ་ན་མདོར་བསྡུ་ན་
ནི་ཤེས་བཞིན་བསྲུང་བའི་ཚུལ་གྱི་མཚན་ཉིད་དོ། 
ཡུམ་མདོ་ལས། སྤྱོད་ན་ཡང་བདག་སྤྱོད་དོ་ཞེས་རབ་ཏུ་ཤེས་སོ། 
འགྲེང་ན་ཡང་བདག་འགྲེང་ངོ་སྙམ་དུ་རབ་ཏུ་ཤེས་སོ། 
འདུག་ན་ཡང་། ཉལ་ན་ཡང་། དེའི་ལུས་ཇི་ལྟ་ཇི་ལྟར་གནས་པར་འགྱུར་བ་དེ་ལྟ་དེ་ལྟར་རབ་ཏུ་ཤེས་སོ། 
དེ་བཞིན་དུ་འགྲོ་འོང་། ལྟ་བ་བསྐུམ་པ་བརྐྱང་པ། གོས་བགོ་བ། བཟའ་བཏུང་སྤྱོད་པ། གཉིད་སད་པ། སྨྲ་མི་སྨྲ། ནང་དུ་ཡང་དག་པ་འཇོག་པའི་བར་དེ་དག་ཤེས་བཞིན་དུ་སྤྱོད་པ་ཡིན་ནོ། །
ཞེས་དང་། མདོ་གཞན་ལས། བྱང་ཆུབ་སེམས་དཔས་སེམས་ལ་མཁས་པར་བྱའོ། །
ཇི་ལྟར་ཞེ་ན། སེམས་དགེ་བ་ལ་སྤྱོད་དམ་མི་དགེ་བ་ལ་སྤྱོད་ཅེས་བརྟག་ལ། གལ་ཏེ་དགེ་བ་ལ་སྤྱོད་ན་དེ་ལ་སེམས་དགའ་བ་དང་ཡི་རང་པ་དང་མོས་པ་སྐྱེད་དོ། །
ཞེས་གསུངས་ཤིང་། །སྤྱིར་བྱང་ཆུབ་ཀྱི་སྤྱོད་པ་དང་ཆོས་ཀྱི་ཉམས་ལེན་དངོས་ལ་ནན་ཏན་དུ་འཇུག་པའི་མི་ཞིག་མིན་ན་
ཡང་མི་ཚེའི་འཚོ་བར་དྲན་པ་དང་ཤེས་བཞིན་ལ་གནས་ནས་
མ་རབས་ཀྱི་བསམ་སྤྱོད་ལས་ལྡོག་ཅིང་ཡ་རབས་བཟང་སྤྱོད་ལ་འཇུག་པ་གལ་ཆེ་བ་སྟེ། 
འཇིག་རྟེན་འདིར་དངོས་འབྱོར་དང་ཚན་རིག་བཟོ་ལས་ཇི་ལྟར་དར་རྒྱས་སུ་སོང་ཡང་མི་རྣམས་ཀྱི་བཟང་པོའི་བསམ་སྤྱོད་ཉམས་ཚེ། རྒྱལ་ཁབ་ནས་ཁྱིམ་ཚང་དང་འཛམ་གླིང་ཡོངས་ཞི་བདེ་བག་ཕེབས་ཀྱིས་འཚོ་གནས་ཉམས་པར་འགྱུར་ཞིང་ཐ་ན་ཟས་རིགས་དང་སྨན་རིགས་སོགས་ཀྱང་བདེ་འཇག་མིན་པའི་དཀའ་ཁག་འབྱུང་ངེས་མོད། 
སྐབས་འགར་དེང་རབས་ཀྱི་མི་རྣམས་ཀྱི་བསམ་ངོར་དྲན་ཤེས་དང་བག་ཡོད་སྡོམ་པ་དང་ཚུལ་ཁྲིམས་སོགས་ཀྱིས་རང་དབང་གི་འཚོ་བ་སྡོམ་པར་བྱེད་པས་དང་དུ་ལེན་པར་མི་འདོད་ཅིང་། ཅི་ཞིག་དྲན་པ་བསམ་ཞིང་ཅི་ཞིག་དྲན་པ་བཤད་པ་ཕོད་པ་ཅི་ཞིག་འདོད་པ་སྒྲུབ་ནུས་པ་ནི་མིའི་འཚོ་བའི་རང་དབང་ཡིན་པས་བདེ་སྐྱིད་དུ་འདོད་ཅིང་དེ་ལྟར་བྱེད་མོད། 
འདི་འདྲའི་བདེ་སྐྱིད་ནི་གནས་སྐབས་ཙམ་ལས་དུས་མི་རིང་ཞིང་ཡུན་མི་ཐུབ་པར་སྡུག་བསྔལ་དུ་ཐད་ཀར་འགྱུར་འགྲོ་བའམ་སྡུག་བསྔལ་ཆེན་པོ་འདྲེན་པའི་རྒྱུ་བྱེད་པ་སྟེ། 
དཔེར་ན་ཉལ་ཐ་དང་ཆང་རག་དུ་བ་སོགས་གནས་སྐབས་ཀྱི་བདེ་བས་མཐར་རང་གི་ལུས་ཁམས་ལ་གནོད་པ་དང་སྤྱི་ཚོགས་ཡོངས་ཀྱི་བདེ་འཇག་དང་འཕྲོད་སྟེན་ལ་གནོད་པར་བྱེད་པ་སྟེ། 
མདོར་ན་ནང་བསྟན་པས་འཇིག་རྟེན་ན་ཁོར་ཡུག་གཏོར་བཅོམ་ལས་བྱུང་བའི་འབྱུང་བཞིའི་འཇིག་པ་ནས་མིའི་ལུས་སེམས་ཀྱི་སྡུག་བསྔལ་སོགས་མི་འདོད་པའི་གོད་ཆག་ཐམས་ཅད་ཡང་དག་པའི་དྲན་ཤེས་མ་ལྡན་པ་ལས་བྱུང་བ་སྟེ། 
སྤྱི་སྒེར་གྱི་བྱ་བ་གང་ཞིག་གིས་མཇུག་འབྲས་ངན་པ་སྐྱེད་པ་དང་བཟང་པོ་སྐྱེད་པ་སྔོན་ནས་རྟོག་ཞིབ་བྱས་ཏེ་
ཤེས་ཤིང་རྒྱུན་དུ་དྲན་ཤེས་ལ་གནས་པས་བླང་དོར་ཚུལ་བཞིན་བྱས་ན་
ཉེས་སྐྱོན་ཐམས་ཅད་ལྡོག་ཐུབ་པར་འདོད། 
སྤྱིར་མི་དང་སྲོག་ཆགས་དུད་འགྲོ་བསྡུར་ན་མི་ནི་འཇུག་ལྡོག་གི་གནས་དང་གནས་མིན་ལ་རྟོག་དཔྱོད་སྔོན་དུ་འགྲོ་ཞིང་གནས་སྐབས་ཀྱི་བདེ་བ་ཆུང་ངུ་ལས་མཐར་ཐུག་གི་བདེ་བ་ཆེན་པོ་གདམ་ཀ་བྱེད་མཁན་གྱི་སྲོག་ཆགས་ཤིག་ཡིན་པས་ས་སྒང་འདི་མིའི་འགྲོ་བས་དབང་བསྒྱུར་བྱས་ཤིང་། མིའི་འགྲོ་བའི་འཚོ་གནས་སྔོན་ནས་ད་ལྟའི་བར་བསམ་པ་དང་དངོས་པོ་གང་ཐད་ནས་ཡར་རྒྱས་ཆེན་པོ་ཤེས་ཚད་དང་ལྡན་པའི་སྤྱི་ཚོགས་ཤིག་ཏུ་འགྱུར་བཞིན་པར་འདོད་མོད། 
དེ་ལྟ་ན་ཡང་ད་དུང་ཆུང་ས་ནས་གུས་ཞབས་ཀུན་སྤྱོད་ཚུན་མིའི་འགྲོ་བའི་གཞི་རྩའི་བཟང་སྤྱོད་ནས་ཆེ་ས་ནས་ཁོར་ཡུག་སྲུང་སྐྱོབ། སྤྱི་ཕན་དགེ་ལས་སོགས་ནས་གཞན་ཕན་དང་སྙིང་རྗེ་བྱང་སེམས་ཀྱི་ལྟ་སྤྱོད་ཚད་མཐོན་པོར་ད་དུང་བསྙེག་ཏུ་ཡོད་པས་དྲན་ཤེས་དང་ལྡན་པས་གོང་འཕེལ་དུ་གཏོང་བར་འབད་པར་བྱ་འོས་སོ། །
ལུས་ཀྱིས་འདི་དག་སྤྱད་པར་བྱ། །
ཚིག་ཙམ་བརྗོད་པས་ཅི་ཞིག་འགྲུབ། །
སྨན་དཔྱད་བཀླགས་པ་ཙམ་གྱིས་ནི། །ནད་པ་དག་ལ་ཕན་འགྱུར་རམ། ཡིད་ཀྱིས་དེ་ལྟར་བརྟག་ཅིང་བླང་དོར་ཤེས་པ་ཙམ་གྱིས་མི་ཕན་པར་ལུས་ཀྱི་སྒོ་ནས་བསླབ་བྱའི་གནས་འདི་དག་ལ་རྒྱུན་དུ་འཇུག་ཅིང་ལྡོག་པས་སྤྱོད་པ་སྤྱད་པར་བྱ་དགོས་ཀྱི། ད་དུང་ཡིད་ཀྱི་རྗེས་སུ་ངག་གིས་ཚིག་ཙམ་བརྗོད་པས་ཀྱང་དགོས་པའམ་དོན་ཅི་ཞིག་འགྲུབ་སྟེ་
མི་འགྲུབ་སྟེ
དཔེར་ན་སྨན་མ་ཟོས་པར་སྨན་དཔྱད་ཀྱི་གཞུང་ལུགས་བཀླག་པ་ཙམ་གྱིས་ནི་ནད་པ་དག་གི་ནད་ལ་ཕན་པར་འགྱུར་རམ་སྟེ་མི་འགྱུར་བ་ལྟར་ཏེ། 
འོད་སྲུང་གི་ལེའུར། དཔེར་ན་སྨན་པས་སྨན་སྒྲོར་བཅུག་པའི་སྨན། །འཇིག་རྟེན་ཀུན་ཏུ་ཡོངས་སུ་རྒྱུ་བྱེད་ཀྱང་། །ནད་ཀྱིས་བཏབ་པ་བཟློག་པར་མི་ནུས་ན། །
དེ་ཡི་སྨན་དེ་དོན་མེད་གྱུར་པ་ཡིན། །
དེ་བཞིན་དགེ་སློང་ཚུལ་ཁྲིམས་ཡོན་ཏན་ལྡན། །
ཐོས་དང་ལྡན་ཡང་ཚུལ་བཞིན་མ་ཡིན་པའི། །ཉོན་མོངས་འབྱུང་བའི་ནད་ནི་མི་སེལ་ན། །
དེ་ཡིས་ཐོས་ལ་བརྩོན་པ་དོན་མེད་ཡིན། །
ཞེས་སོགས་གསུངས་པ་ལྟར་རོ། །
དེ་ཡན་ཤེས་བཞིན་གྱི་ལེའུའི་གཞུང་དོན་སོང་ནས་ཇི་ལྟར་ཉམས་ལེན་གྱི་ཚུལ་ནི། སེམས་དཔའ་ཆེན་པོ་དཔལ་སྤྲུལ་རིན་པོ་ཆེའི་ཞལ་ནས། 
དང་པོ་དྲན་པས་བླང་དོར་མི་བརྗེད་པར་བྱས་ཏེ་
ཤེས་བཞིན་གྱིས་རང་གི་ལུས་ངག་ཡིད་གསུམ་གྱི་གནས་སྐབས་ལ་བརྟག་ནས་
བསྒྲུབ་བྱ་དགེ་བའི་ཕྱོགས་དང་དུ་མི་ལེན་པ་དང་། སྤང་བྱ་མི་དགེ་བ་ལ་འཇུག་འདོད་ཀྱི་བསམ་པ་ནམ་སྐྱེས་ངོ་ཤེས་པར་བྱ། 
དེའི་ཚེ་བག་ཡོད་ཀྱིས་དགེ་བའི་ཕན་ཡོན་དྲན་ནས་དང་དུ་བླང་ཞིང་། ཉེས་སྤྱོད་མི་དགེ་བའི་ཕྱོགས་ཀྱི་ཉེས་དམིགས་དྲན་ནས་སྤང་བར་བྱ་བ་ལ་བསླབ། 
དེ་དག་གི་རྒྱུ་ཡང་ལས་འབྲས་ལ་ཡིད་ཆེས་པ་ཡིན་པས་རྒྱལ་བའི་བཀའ་འཁྲུལ་བ་མེད་པའི་རྗེས་སུ་འབྲངས་ཏེ་ཡིད་ཆེས་བསྐྱེད། 
དེ་ནས་མི་དགེ་བ་བྱས་ན་ངན་སོང་དུ་འགྲོ་ངེས། 
ངན་སོང་དུ་སྐྱེས་ན་སྡུག་བསྔལ་འདི་ལྟ་བུ་ཡོད་པས། གཞན་དོན་ལྟ་ཅི་རང་དོན་ཡང་མི་འགྲུབ་སྙམ་དུ་འཁོར་བའི་སྡུག་བསྔལ་དྲན་པ་འདི་སྙིང་ནས་རྒྱུད་ལ་སྐྱེ་ངེས་བྱ། 
བསྲུང་བྱ་རྣམ་གྲངས་མང་ཡང་སྨོན་སེམས་ཀྱི་མི་མཐུན་ཕྱོགས་སེམས་ཅན་བློས་བཏང་བ། ཉན་རང་གི་སར་སེམས་བསྐྱེད་པ། ནག་པོའི་ཆོས་བཞི་སྤང་བ་གཙོ་བོར་སྲུང་། 
ནག་པོའི་ཆོས་བཞི་ནི། མཆོད་འོས་བསླུ་དང་འགྱོད་མེད་འགྱོད་པ་བསྐྱེད། །
དམ་པ་སྐུར་འདེབས་འགྲོ་ལ་གཡོ་སྒྱུས་སྤྱོད། །
ནག་པོའི་ཆོས་བཞི་སྤངས་ཤིང་ལྡོག་པ་ནི། །དཀར་པོའི་ཆོས་བཞི་ཡིན་པས་ཀུན་ཏུ་སྤྱད། །
ཅེས་གསུངས། 
མཐུན་ཕྱོགས་འབྲས་བུ་རྫོགས་པའི་བྱང་ཆུབ་དང་དེའི་བྱང་ཆུབ་ཀྱི་སྤྱོད་པ་ལ་སྙིང་ཐག་པ་ནས་མོས་པ། གཞན་གྱི་དགེ་བ་གང་བྱེད་ཀུན་ལ་སྙིང་ནས་སྤྲོ་བས་ཡི་རང། དེ་དག་གི་དགེ་རྩ་གཞན་དོན་དུ་རྫོགས་བྱང་ལ་བསྔོ་བ་སྟེ། 
ཐེག་ཆེན་བསྒོམ་ལམ་གསུམ་པོ་འདི་ཁོ་ན་ཉམས་སུ་བླངས། 
འཇུག་སྡོམ་གྱི་མི་མཐུན་ཕྱོགས་སྤྱིར་གཞན་གནོད་གཞིར་བཅས་སྤོངས་པ་དང་། ཁྱད་པར་ཉེས་དམིགས་ཆེ་ཤོས། 
དཀོན་མཆོག་གི་དཀོར་འཕྲོག་པ། བྱང་སེམས་ལ་སྐུར་བ་འདེབས་པ། ཆོས་སྤོང་གི་ལས་བྱེད་པ་སོགས་སྲོག་དང་བསྡོས་ཏེ་
བསྲུང་། མཐུན་ཕྱོགས་དགེ་རྩ་ཕྲ་མོ་ཚུན་ཆད་ཁྱད་དུ་མི་གསོད་པར་དམ་པ་གསུམ་གྱིས་ཟིན་པར་ཉམས་སུ་བླང་བར་བྱའོ། །
ཞེས་སྐུ་ཚེ་གང་བོར་ཐེག་ཆེན་བྱང་ཆུབ་སེམས་དཔའི་གཞུང་ལམ་ལ་ཉམས་བཞེས་མཛད་པའི་གདམས་ངག་སྙིང་པོ་དྲིལ་ནས་
གསུངས་པ་ལྟར་ཉམས་སུ་ལེན་པ་དང་། རྒྱུན་དུ་དྲན་ཤེས་ཀྱིས་ཟིན་པ་ཞིག་བྱེད་པ་ལ་ཐོག་མར་བླང་དོར་གྱི་གནས་མི་བརྗེད་པར་བྱ་དགོས་ཤིང་དེ་ཡང་ཐོག་མར་སྲུང་བྱ་བསླབ་སྡོམ་ངོས་ཟིན་པ་གལ་ཆེ་བས། གོང་དུ་ཐེག་པ་ཆེན་པོའི་མདོ་སྡེ་དག་དང་བསྟན་བཅོས་བསླབ་བཏུས་དང་མདོ་བཏུས་སོགས་སུ་བལྟ་བར་བྱ་ཞེས་ཞལ་འཕངས་ཏེ་གཞུང་ཉིད་དུ་རྒྱས་པར་མ་བྱུང་བ་དང་། གོང་དུ་ཡོངས་བཟུང་ལེའུར་འཕྲོས་དོན་དུ་བསྡུས་ནས་
བཤད་པ་ཡང་དུ་གལ་ཆེན་ནན་ཏན་གྱི་ཚུལ་དུ་ཅུང་ཟད་སྤྲོས་ནས་
བརྗོད་པ་ལ། བྱང་ཆུབ་སེམས་དཔའི་ཐེག་པའི་ལུགས་སུ་སྤྱོད་པ་རང་གཞན་དོན་གཉིས་སྒྲུབ་པའི་ཐབས་སུ་སོང་ཕྱིར་གང་བསྲུང་བྱ་ཚུལ་ཁྲིམས་ཀྱང་། ཉེས་སྤྱོད་སྡོམ་པ་དང་། དགེ་བ་ཆོས་སྡུད། 
སེམས་ཅན་དོན་བྱེད་ཀྱི་ཚུལ་ཁྲིམས་རྣམ་པ་གསུམ་དུ་དབྱེ་བ་སྟེ། 
འཕགས་པ་དཀོན་མཆོག་བརྩེགས་པ་ལས། སྡོམ་པའི་ཚུལ་ཁྲིམས་ནི་བྱང་ཆུབ་སེམས་དཔའི་སེམས་གནས་པར་བྱེད་དོ། །
དགེ་བའི་ཆོས་སྡུད་པའི་ཚུལ་ཁྲིམས་ནི་སངས་རྒྱས་ཀྱི་ཆོས་ཡོངས་སུ་རྫོགས་པར་བྱེད་དོ། །
སེམས་ཅན་གྱི་དོན་བྱེད་པའི་ཚུལ་ཁྲིམས་ནི་སེམས་ཅན་ཡོངས་སུ་སྨིན་པར་བྱེད་དོ། །
ཞེས་དང་། ཡུམ་བར་མ་ལས། གང་ཁ་ན་མ་ཐོ་བ་སྡོམ་པའི་སེམས་དང་། དགེ་བའི་ཆོས་སྡུད་པའི་སེམས་དང་། སེམས་ཅན་སྨིན་པར་བྱེད་པའི་སེམས་ཏེ་སེམས་བསྐྱེད་པ་འདི་གསུམ་ལ་ནན་ཏན་དུ་བྱའོ། །
ཞེས་གསུངས་པའི་དང་པོ་ཉེས་སྤྱོད་སྡོམ་པའི་ཚུལ་ཁྲིམས་ནི། བྱང་ཆུབ་སེམས་དཔའ་སོར་བྱང་སྔགས་གསུམ་གྱི་སྡོམ་པ་དང་ལྡན་པས་སྡོམ་གསུམ་ངོ་བོ་གཅིག་པ་གནས་འགྱུར་ཡོན་ཏན་ཡར་ལྡན། 
གནད་ཀྱིས་མི་འགལ་དུས་སྐབས་གང་གཙོར་སྤྱད་ཅིང་དགག་དགོས་ཉེས་སྤྱོད་མཐའ་དག་སྤོང་བ་སྤྱིའི་ལུགས་དང་། བྱེ་བྲག་བྱང་ཆུབ་སེམས་དཔའི་སྡོམ་པའི་རྩ་ལྟུང་ལ་ཐེག་པ་ཆེན་པོའི་མདོ་སྡེ་དག་ལས་རྣམ་གྲངས་ཅི་རིགས་གསུངས་པ་དག་རང་ལུགས་བླ་མ་བརྒྱུད་པའི་མན་ངག་ལས་རྩ་བའི་ལྟུང་བ་བཅོ་བརྒྱད་དང་ཉི་ཤུར་བསྡུ་བར་མཛད་པ་ནི། གསང་ཆེན་ཐབས་ལ་མཁས་པའི་མདོ་ལས། རིགས་ཀྱི་བུ་བྱང་ཆུབ་སེམས་དཔའ་ཉན་ཐོས་དང༌རང་སངས་རྒྱས་ཡིད་ལ་བྱེད་པས་གནས་པ་འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བའོ། 
ཞེས་སྔར་བྱང་ཆུབ་ཆེན་པོ་དོན་དུ་གཉེར་བར་སེམས་བསྐྱེད་པའི་བློ་དོར་ནས་
ཐ་ན་ཐེག་དམན་དུ་སེམས་བསྐྱེད་པ་དང་། སེམས་ཅན་ཐམས་ཅད་ཀྱི་དོན་བྱེད་པར་དམ་བཅས་པ་ལ་སེམས་ཅན་སྤྱིའམ་བྱེ་བྲག་གཅིག་ལ་དམིགས་ནས་
འཁོར་བ་དང་ངན་སོང་ལས་འདྲེན་པར་མི་བྱེད་དོ་སྙམ་པའི་སེམས་ཅན་བློས་བཏང་བའི་བློ་སྐྱེས་ན་
སྨོན་སེམས་ཀྱི་རྩ་ལྟུང་འབྱུང་བ་དང་། མདོ་སྡེ་དཀོན་མཆོག་བརྩེགས་པ་ལས་གསུངས་པའི་འཇུག་པའི་བསླབ་བྱ་ཕར་ཕྱིན་དྲུག་ལ་ཅི་ནུས་བསླབ་པར་དམ་བཅས་པ་ལས། རང་གི་ནུས་པའི་ཚོད་ཙམ་ཞིག་ཀྱང་མི་བསྒྲུབ་བོ་སྙམ་པའི་བློ་སྐྱེས་པས་འཇུག་སེམས་གཏོང་བའི་རྩ་ལྟུང་སྟེ་འདི་གཉིས་རྩ་བ་ཡིན་ལ། དཔལ་སྤྲུལ་རིན་པོ་ཆེའི་ཞལ་ནས་སྨོན་སེམས་བཏང་ན་
ཐེག་པ་ཆེན་པོའི་ལམ་གྱི་རྩ་བ་ཆད་པ་ཡིན་པས་རྣམ་པ་ཀུན་ཏུ་ཉེས་པ་འདི་ལ་དུག་ལྟར་བལྟ་བའི་དྲན་ཤེས་བག་ཡོད་ཀྱི་སྒོ་ནས། 
སྤྱིར་སེམས་ཅན་སུ་ལ་ཡང་རུང་སྟེ་
གནོད་སེམས་སྐད་ཅིག་ཀྱང་མི་སྐྱེ་བར་བྱ་ཞིང་གལ་ཏེ་གནས་སྐབས་སུ་རྐྱེན་གྱི་དབང་གིས་ཁོང་ཁྲོ་བའི་གཞན་དབང་ཅན་དུ་གྱུར་ན་
ཡང་། ཕུགས་སུ་རང་གཞན་ཐམས་ཅད་རྫོགས་པའི་བྱང་ཆུབ་ལས་མི་ཉམས་པའི་དོན་དུ་བསམ་པ་བཟང་པོས་སྨོན་ལམ་གདབ་པ་དང་། སེམས་ཅན་ཀུན་གྱི་དོན་བསྒྲུབ་པར་བགྱིའོ་སྙམ་པའི་བློ་དང་ནམ་ཡང་འབྲལ་བར་མི་བྱ། 
སྨོན་སེམས་བསྲུང་བ་འདི་ནི་རྒྱལ་བའི་སྲས་ཀྱི་ཉམས་ལེན་མཐའ་དག་གི་དོན་པོ། སྡོམ་སྡུད་དོན་བྱེད་ཀྱི་བསླབ་པ་ཀུན་གྱི་རྩ་བའི་གཞི་ཡིན་པས། བསྲུང་བྱ་གཅིག་པོ་འདི་ཤེས་སླ། གནད་ཟབ། 
དོན་འདུས། 
ཕུལ་དུ་བྱུང་བ་ཉིད་ཡིན་པའི་ཕྱིར་ཅིས་ཀྱང་མི་ཉམས་པར་བྱ་ཞེས་ཡང་ཡང་གདམས་པར་མཛད་དོ། 
འཕགས་པ་ནམ་མཁའི་སྙིང་པོའི་མདོ་ལས་རྩ་ལྟུང་བཅོ་བརྒྱད་གསུངས་པ་ནི། བྱང་སེམས་རྒྱལ་པོ་ལ་འབྱུང་ཉེ་བ་ལྔ། བློན་པོ་ལ་འབྱུང་ཉེ་བ་ལྔ། །དམངས་ཕལ་པ་ལ་འབྱུང་ཉེ་བ་བརྒྱད་ལས། ལྔ་ཚན་དང་པོ་ནམ་མཁའི་སྙིང་པོའི་མདོ་ལས། བྱང་ཆུབ་སེམས་དཔའ་བྱམས་པས་གསོལ་པ། བཅོམ་ལྡན་འདས་ལྟུང་བའི་རྩ་བ་གང་དང་ལྡན་ན་
སེམས་ཅན་རྣམས་དགེ་བའི་རྩ་བ་སྤྲུག་པར་བགྱིད་ཅིང་ངན་སོང་དུ་མཆི་བར་འགྱུར་བ་དང་། ལྟུང་བའི་དངོས་པོར་འགྱུར་ཞིང་ལྷ་དང་མིའི་བདེ་བ་ཐམས་ཅད་ལས་ཕས་ཕམ་པ་དེ་ལ་རིགས་ཀྱི་བུ་འདི་མཐོ་རིས་དང་ཐར་པའི་བདེ་བས་ཚིམ་པར་བགྱིད་པའི་ལྟུང་བའི་རྩ་བ་དེ་དག་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་རྒྱལ་རིགས་རྒྱལ་ཐབས་སྤྱི་བོ་ནས་དབང་བསྐུར་བའི་ལྟུང་བའི་རྩ་བ་ནི་ལྔ་སྟེ། 
ལྟུང་བའི་རྩ་བ་དེ་དང་ལྡན་ན་རྒྱལ་རིགས་རྒྱལ་ཐབས་སྤྱི་བོ་ནས་དབང་བསྐུར་བའི་སྔོན་གྱི་དགེ་བའི་རྩ་བ་ཐམས་ཅད་སྤྲུག་པར་འགྱུར། 
ལྟུང་བའི་དངོས་པོར་འགྱུར། 
ལྷ་དང་མིའི་བདེ་བ་ཐམས་ཅད་ལས་ཕས་ཕམ་པར་འགྱུར། 
ངན་སོང་དུ་འགྲོ་བར་འགྱུར་རོ། །
ལྔ་གང་ཞེ་ན། རིགས་ཀྱི་བུ་རྒྱལ་རིགས་རྒྱལ་ཐབས་སྤྱི་བོ་ནས་དབང་བསྐུར་བ་མཆོད་རྟེན་གྱི་རྫས་འཕྲོག་པར་བྱེད། 
དགེ་འདུན་གྱིའམ། ཕྱོགས་བཞིའི་དགེ་འདུན་ལ་ཕུལ་བ་འཕྲོག་པར་བྱེད་དམ། འཕྲོག་ཏུ་འཇུག་པར་བྱེད་པ་འདི་ནི་ལྟུང་བའི་རྩ་བ་དང་པོའོ། །
གང་ཡང་ཆོས་སྤོང་བར་བྱེད་དེ། 
ཉན་ཐོས་ཀྱི་ངེས་པར་འབྱུང་བ་བཤད་པའམ། རང་སངས་རྒྱས་ཀྱི་ངེས་པར་འབྱུང་བ་བཤད་པའམ། ཐེག་པ་ཆེན་པོའི་ངེས་པར་འབྱུང་བ་བཤད་པ་སྤོང་བར་བྱེད། 
འགོག་པར་བྱེད། 
སྦེད་པར་བྱེད་པ་འདི་ནི་ལྟུང་བའི་རྩ་བ་གཉིས་པའོ། །
གང་ཡང་ངའི་ཕྱིར་སྐྲ་དང་ཁ་སྤུ་བྲེགས་ནས། 
གོས་ངུར་སྨྲིག་བགོས་པ་བསླབ་པ་འཛིན་ཀྱང་རུང་། 
བསླབ་པ་མི་འཛིན་ཀྱང་རུང་། 
ཚུལ་ཁྲིམས་འཆལ་ཀྱང་རུང་། 
ཚུལ་ཁྲིམས་དང་ལྡན་ཡང་རུང་སྟེ་
དེའི་གོས་ངུར་སྨྲིག་དག་འཕྲོག་ཅིང་ཁྱིམ་པར་བྱེད་དམ། ལུས་ལ་ཆད་པས་གཅོད་པར་བྱེད་དམ། བཙོན་རར་འཇུག་པར་བྱེད། 
སྲོག་དང་འབྲལ་བར་བྱེད་པ་འདི་ནི་ལྟུང་བའི་རྩ་བ་གསུམ་པའོ། །
ཡང་རྒྱལ་རིགས་གང་གིས་ཆེད་དུ་བསམས་ཏེ་མའི་སྲོག་གཅོད། ཕ་དང་བཅོམ་ལྡན་འདས་ཀྱི་ཉན་ཐོས་དགྲ་བཅོམ་པའི་སྲོག་གཅོད་པར་བྱེད། 
དགེ་འདུན་འདུས་པ་འབྱེད་པར་བྱེད། 
ཆེད་དུ་བསམས་ནས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་ངན་སེམས་ཀྱིས་ཁྲག་འབྱིན་པར་བྱེད་ན། 
མཚམས་མེད་པའི་ལས་ལྔ་པོ་འདི་དག་ལས་ལས་གང་ཡང་རུང་བ་ཞིག་འབྱུང་བར་བྱེད་པ་འདི་ནི་ལྟུང་བའི་རྩ་བ་བཞི་པའོ། །
ཡང་རྒྱལ་རིགས་གང་རྒྱུ་མེད་པར་སྨྲ་བར་འགྱུར། 
འཇིག་རྟེན་ཕ་རོལ་ཡལ་བར་འདོར་བར་བྱེད། 
མི་དགེ་བའི་ལས་ཀྱི་ལམ་བཅུ་བླངས་ཤིང་འཇུག་པར་བྱེད། 
སེམས་ཅན་མང་པོ་གཞན་དག་ཀྱང་མི་དགེ་བའི་ལས་ཀྱི་ལམ་བཅུ་ཡང་དག་པར་འཛིན་དུ་འཇུག །
འདུལ་བར་བྱེད། 
འཇུག་པར་བྱེད། 
འཇོག་པར་བྱེད་པ་འདི་ནི་ལྟུང་བའི་རྩ་བ་ལྔ་པ་སྟེ། 
རིགས་ཀྱི་བུ་གང་ཡང་རྒྱལ་རིགས་རྒྱལ་ཐབས་སྤྱི་བོ་ནས་དབང་བསྐུར་བ་ལ་ལྟུང་བའི་རྩ་བ་འདི་ལྔ་ལས་ལྟུང་བའི་རྩ་བ་གང་ཡང་རུང་བ་ཞིག་བྱུང་ན། 
རྒྱལ་རིགས་རྒྱལ་ཐབས་སྤྱི་བོ་ནས་དབང་བསྐུར་བ་དེ་སྔོན་དགེ་བའི་རྩ་བ་བསྐྱེད་པ་དེ་ཐམས་ཅད་སྤྲུགས་པར་འགྱུར། 
ལྟུང་བའི་དངོས་པོར་འགྱུར་ཞིང་། ལྷ་དང་མིའི་བདེ་བ་ཐམས་ཅད་ལས་ཕས་ཕམ་པར་འགྱུར། 
ངན་སོང་དུ་འགྲོ་བར་འགྱུར་ཏེ། །
ཞེས་གསུངས་པ་སྟེ། དཀོན་མཆོག་གི་དཀོར་འཕྲོག་པ་དང་། ཆོས་སྤོང་གི་ལས་གསོགས་པ། ཚུལ་ཁྲིམས་དང་ལྡན་པའམ་ཁྲིམས་འཆལ་ཡང་རུང་སྟེ་
དགེ་སློང་ལ་ཁྲིམས་གཅོད་པ་དང་། བསླབ་པ་ལས་ཕབ་པ་དང་། ངུར་སྨྲིག་འཕྲོག་པ་སོགས་བྱེད་པ་དང་། ཕ་བསད་པ། མ་བསད་པ། དགྲ་བཅོམ་པ་གསོད་པ། རྒྱལ་བའི་སྐུ་ལ་ངན་སེམས་ཀྱིས་ཁྲག་འབྱིན་པ། དགེ་འདུན་འཁོར་ལོའི་དབྱེན་ཏེ་མཚམས་མེད་ལྔ་ལས་གང་རུང་བྱེད་པ་དང་། རྒྱུ་འབྲས་ལ་ལོག་པར་ལྟ་བ་སྟེ་ལྔ་ཚན་དང་པོའོ།། 
ལྔ་ཚན་གཉིས་པ་བློན་པོ་ལ་ངེས་པ་ལྔ་ནི། ནམ་མཁའི་སྙིང་པོའི་མདོ་ལས། བྱམས་པ་བློན་པོའི་ལྟུང་བའི་རྩ་བ་ཡང་ལྔ་སྟེ། 
ལྔ་གང་ཞེ་ན། གང་ཡང་བློན་པོ་མཆོད་རྟེན་གྱི་རྫས་འཕྲོག་པར་བྱེད་དམ། ཕྱོགས་བཞིའི་དགེ་འདུན་གྱི་རྫས་འཕྲོག་པར་བྱེད་པ་འདི་ནི་ལྟུང་བའི་རྩ་བ་དང་པོའོ། །
གང་ཡང་གྲོང་འཇོམས་པར་བྱེད་པ་དང་། ལྗོངས་འཇོམས་པ་དང་། གྲོང་ཁྱེར་འཇོམས་པར་བྱེད་པ་འདི་ནི་ལྟུང་བའི་རྩ་བ་གཉིས་པའོ། །
ཡང་བློན་པོ་གང་ཆོས་སྤོང་བར་བྱེད་དེ། 
ཉན་ཐོས་ཀྱི་ངེས་པར་འབྱུང་བ་བཤད་པའམ། རང་སངས་རྒྱས་ཀྱི་ངེས་པར་འབྱུང་བ་བཤད་པའམ། ཐམས་ཅད་མཁྱེན་པའི་ངེས་པར་འབྱུང་བ་བཤད་པ་སྤོང་བར་བྱེད། 
འགོག་པར་བྱེད། 
སྦེད་པར་བྱེད་པ་འདི་ནི་ལྟུང་བའི་རྩ་བ་གསུམ་པའོ། །
ཡང་བློན་པོ་གང་བཅོམ་ལྡན་འདས་ཀྱི་ཕྱིར་རབ་ཏུ་བྱུང་བ་ལ་གཙེ་བར་བྱེད་ན། 
བསླབ་པ་འཛིན་ཀྱང་རུང་། 
མི་འཛིན་ཀྱང་རུང་། 
ཚུལ་ཁྲིམས་དང་ལྡན་ཡང་རུང་། 
མི་ལྡན་ཡང་རུང་སྟེ། 
དེ་དག་གི་གོས་ངུར་སྨྲིག་དག་འཕྲོག་པར་བྱེད། 
ཁྱིམ་པར་བྱེད་དམ། ལུས་ལ་ཆད་པས་གཅོད་དམ། བཙོན་རར་འཇུག་པར་བྱེད་དམ། སྲོག་གཅོད་པར་བྱེད་པ་འདི་ནི་བློན་པོའི་ལྟུང་བའི་རྩ་བ་བཞི་པའོ། །
ཡང་བློན་པོ་གང་མཚམས་མེད་པ་ལྔ་ལས་མཚམས་མེད་པ་གང་ཡང་རུང་བའི་ལས་བྱེད་ཅིང་སོགས་པ་འདི་ནི་ལྟུང་བའི་རྩ་བ་ལྔ་པ་སྟེ། 
རིགས་ཀྱི་བུ་བློན་པོ་གང་ལ་ལྟུང་བའི་རྩ་བ་ལྔ་པོ་འདི་དག་ལས་ལྟུང་བའི་རྩ་བ་གང་ཡང་རུང་བ་ཞིག་བྱུང་ན། 
བློན་པོ་དེ་སྔོན་དགེ་བའི་རྩ་བ་བསྐྱེད་པ་ཐམས་ཅད་སྤྲུགས་པར་འགྱུར། 
ལྟུང་བའི་དངོས་པོར་འགྱུར། 
ལྷ་དང་མིའི་བདེ་བ་ཐམས་ཅད་ལས་ཕས་ཕམ་པར་འགྱུར། 
སེམས་ཅན་དམྱལ་བ་ལ་གཞོལ་བར་འགྱུར་ཏེ། །
ཞེས་གསུངས་ཤིང་། བཅུ་པོ་དག་བསླབ་བཏུས་སུ་ཚིགས་སུ་བཅད་པས་སྡོམ་མཛད་པ་ནི། དཀོན་མཆོག་གསུམ་གྱི་དཀོར་འཕྲོག་པ། །ཕས་ཕམ་པ་ཡི་ལྟུང་བར་འདོད། །
དམ་པའི་ཆོས་ནི་སྤོང་བྱེད་པ། །གཉིས་པར་ཐུབ་པས་གསུང་བ་ཡིན། །
ཚུལ་ཁྲིམས་འཆལ་བའི་དགེ་སློང་ལའང༌། །ངུར་སྨྲིག་འཕྲོག་དང་བརྡེག་པ་དང༌། །བརྩོན་རར་འཇུག་པར་བྱེད་པ་དང༌། །རབ་ཏུ་བྱུང་ལས་འབེབས་པ་དང༌། །སྲོག་དང་འབྲལ་བྱེད་གསུམ་པ་ཡིན། །
མཚམས་མེད་ལྔ་པོ་བྱེད་པ་དང༌། །ལོག་པར་ལྟ་བ་འཛིན་པ་དང༌། །གྲོང་ལ་སོགས་པར་འཇིག་པ་ཡང༌། །རྩ་བའི་ལྟུང་བར་ཐུབ་པས་གསུངས། 
ཞེས་སྔ་མ་རྣམས་རྒྱལ་པོ་ལ་ངེས་པའི་སྐབས་དང་མཚུངས་ཤིང་ལོག་ལྟ་ཕྲི་བའི་ཚབ་ཏུ་མི་ཁྱིམ་གཅིག་ལ་སོགས་པའི་གྲོང་དང་། མི་རིགས་བཞི་གནས་སའི་ལྗོངས། བཟོ་སྣ་བཅོ་བརྒྱད་དར་སའི་གྲོང་ཁྱེར། ཚོང་འདུས་ཆེན་པོ་ཡོད་པའི་གྲོང་རྡལ། རྒྱལ་པོའི་ཁབ་ལྟ་བུ་ཡུལ་འཁོར་རྣམས་དམག་གིས་འཇོམས་པ་བཅས་ལྔ་ཚན་གཉིས་པའོ། 
དེ་ནས་དམངས་ཕལ་པ་ལ་འབྱུང་ཉེ་བ་བརྒྱད་ནི། ནམ་མཁའི་སྙིང་པོའི་མདོ་ལས། ཐེག་པ་ཆེན་པོ་ལ་ཡང་དག་པར་ཞུགས་པའི་རིགས་ཀྱི་བུ་ལས་དང་པོ་པ་དག་གི་ལྟུང་བའི་རྩ་བ་ནི་བརྒྱད་དེ། 
ལྟུང་བའི་རྩ་བ་དེ་དག་གིས་འཁྲུལ་པར་གྱུར་པ་ཐེག་པ་ཆེན་པོ་ལ་ཡང་དག་པར་ཞུགས་པ་ལས་དང་པོ་པ་དག་ནི་སྔོན་དགེ་བའི་རྩ་བ་བསྐྱེད་པ་ཐམས་ཅད་སྤྲུགས་པར་འགྱུར། 
ལྟུང་བའི་དངོས་པོར་འགྱུར་ཞིང་ལྷ་དང་། མི་དང་ཐེག་པ་ཆེན་པོའི་བདེ་བ་ལས་ཕས་ཕམ་པར་འགྱུར། 
ངན་སོང་དུ་འགྲོ་བར་འགྱུར། 
དགེ་བའི་བཤེས་གཉེན་དང་བྲལ་ཞིང་འཁོར་བ་ན་ཡུན་རིང་དུ་གནས་པར་འགྱུར་རོ། །
བརྒྱད་གང་ཞེ་ན། སེམས་ཅན་གང་དག་སྔོན་ངན་པར་སྤྱད་པའི་རྒྱུས་ཉོན་མོངས་པ་སྙིགས་མ་ལྔ་དང་ལྡན་པའི་འཇིག་རྟེན་གྱི་ཁམས་འདིར་སྐྱེས་ནས་
དེ་དག་དགེ་བའི་རྩ་བ་ཆུང་ངུ་དང་ལྡན་པ་ལས་དགེ་བའི་བཤེས་གཉེན་ལ་བརྟེན་ཏེ
ཐེག་པ་ཆེན་པོ་ཤིན་ཏུ་ཟབ་པ་འདི་ཉན་ཅིང་རིགས་ཀྱི་བུ་དེ་དག་བློ་ཆུང་ངུ་ཟིན་གྱིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །
དེ་དག་གི་ནང་ནས་བྱང་ཆུབ་སེམས་དཔའ་ལས་དང་པོ་པ་དེ་ཤིན་ཏུ་ཟབ་པའི་སྟོང་པ་དང་ལྡན་པའི་མདོ་སྡེ་འདི་ཉན་པར་བྱེད། 
ལུང་སྦྱིན་པར་བྱེད། 
ཀློག་པར་བྱེད་དེ། 
དེ་དག་ཇི་ལྟར་ཐོས་པ་དང་། དེ་དག་ཇི་ལྟར་ཀུན་ཆུབ་པར་བྱེད་པ་དེ་བཞིན་དུ་སེམས་ཅན་གཞན་སྔོན་གྱི་བློ་དང་འདྲ་བ་དག་གི་མདུན་དུ་དོན་དང་བཅས། 
ཚིག་འབྲུ་དང་བཅས་པར་རྒྱ་ཆེར་དྲན་པར་བྱེད། 
སྟོན་པར་བྱེད་པ་དང་། དཀའ་བ་མ་བྱས་པའི་བྱིས་པ་སོ་སོའི་སྐྱེ་བོ་དེ་དག་ཐོས་ནས་འཇིགས་པར་འགྱུར། 
དངངས་པར་འགྱུར། 
སྐྲག་པར་འགྱུར་ཏེ། 
སྐྲག་པས་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ལས་ལྡོག་ཅིང་ཉན་ཐོས་ཀྱི་ཐེག་པ་ལ་སེམས་སྨོན་པར་འགྱུར་བ་དེ་ནི་བྱང་ཆུབ་སེམས་དཔའ་ལས་དང་པོ་པའི་ལྟུང་བའི་རྩ་བ་དང་པོ་སྟེ། 
རིགས་ཀྱི་བུ་ལྟུང་བའི་རྩ་བ་དེས་དགེ་བའི་རྩ་བ་སྔོན་བསྐྱེད་པ་ཐམས་ཅད་སྤྲུགས་པར་འགྱུར། 
ལྟུང་བའི་དངོས་པོར་འགྱུར། 
མཐོ་རིས་དང་ཐར་པའི་བདེ་བ་ལས་ཕས་ཕམ་པར་འགྱུར། 
དེའི་བྱང་ཆུབ་ཀྱི་སེམས་བསླུས་ཤིང་ངན་སོང་དུ་འགྲོ་བར་འགྱུར་རོ། །
ཞེས་དང་། གཞན་ཡང་བྱང་ཆུབ་སེམས་དཔའ་ལས་དང་པོ་པ་དག་ལ་ལ་ཞིག་ལ་ཁྱོད་ཀྱིས་ཕ་རོལ་ཏུ་ཕྱིན་པ་དྲུག་ལ་སྤྱོད་མི་ནུས། 
ཁྱོད་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མི་ནུས་ཀྱིས། ཁྱོད་མྱུར་དུ་ཉན་ཐོས་ཀྱི་ཐེག་པའམ། རང་སངས་རྒྱས་ཀྱི་ཐེག་པ་ལ་སེམས་བསྐྱེད་ཅིག་དང་། དེའི་ཕྱིར་ཁྱོད་མྱུར་དུ་འཁོར་བ་ལས་ངེས་པར་འབྱུང་བར་འགྱུར་རོ་ཞེས་ཇི་ལྟར་སྔར་བཤད་པའི་བར་དུ་དེ་སྐད་ཟེར་ན་
དེ་ནི་བྱང་ཆུབ་སེམས་དཔའ་ལས་དང་པོ་པའི་ལྟུང་བའི་རྩ་བ་གཉིས་པའོ། །
གཞན་ཡང་བྱང་ཆུབ་སེམས་དཔའ་ལས་དང་པོ་པ་ལ་ལ་ཞིག་ལ་ཀྱེ་ཁྱོད་ཀྱི་སོ་སོར་ཐར་པའི་འདུལ་བ་དང་། ཚུལ་ཁྲིམས་དང་། ལེགས་པར་སྤྱད་པས་ཅི་ཞིག་བྱ། 
ཁྱོད་མྱུར་དུ་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང་། ཐེག་པ་ཆེན་པོ་ལྡོགས་ཤིག །དེའི་ཕྱིར་ཉོན་མོངས་པའི་རྐྱེན་གྱིས་ཁྱོད་ཀྱི་ལུས་དང་། ངག་དང་། ཡིད་ཀྱིས་མི་དགེ་བའི་ལས་གང་ཅུང་ཟད་བསྒྲུབས་པ་དེ་དག་དེའི་ཕྱིར་དག་ཅིང་རྣམ་པར་སྨིན་པར་འགྱུར་བ་མེད་དོ་ཞེས་ཇི་ལྟར་སྔར་བཤད་པ་བཞིན་གྱི་བར་དུ་དེ་སྐད་ཟེར་ན
དེ་ནི་བྱང་ཆུབ་སེམས་དཔའ་ལས་དང་པོ་པའི་ལྟུང་བའི་རྩ་བ་གསུམ་པའོ། །
གཞན་ཡང་རིགས་ཀྱི་བུ་བྱང་ཆུབ་སེམས་དཔའ་ལས་དང་པོ་པ་ལ་ལ་ཞིག་ལ། རིགས་ཀྱི་བུ་ཁྱོད་ཀྱིས་ཉན་ཐོས་ཀྱི་ཐེག་པའི་གཏམ་སྤོངས་ཤིག །མ་ཉན་ཅིག །
མ་ཀློག་ཅིག །
གཞན་ལ་མ་སྟོན་ཅིག །
རིགས་ཀྱི་བུ་ཁྱོད་ཀྱིས་ཉན་ཐོས་ཀྱི་ཐེག་པའི་གཏམ་སྤོང་བར་གྱིས་ཤིག །ཁྱོད་ནི་དེའི་ཕྱིར་འབྲས་བུ་ཆེན་པོ་འཐོབ་པར་མི་འགྱུར་རོ། །
ཁྱོད་ནི་དེའི་ཕྱིར་ཉོན་མོངས་པ་རྣམས་མཐར་འབྱིན་པར་བྱེད་མི་ནུས་ཀྱིས། ཁྱོད་ཐེག་པ་ཆེན་པོའི་གཏམ་ལ་དད་པར་གྱིས་ཤིག །ཐེག་པ་ཆེན་པོ་ཉོན་ཅིག །
ཁྱོད་ཐེག་པ་ཆེན་པོ་ལྡོགས་ཤིག །གཞན་ལ་སྟོན་ཅིག་དང་དེའི་ཕྱིར་ཁྱོད་ངན་འགྲོ་དང་། ངན་སོང་གི་ལམ་ཐམས་ཅད་དུ་འགྲོ་བར་མི་འགྱུར་ཞིང་། མྱུར་དུ་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ་ཞེས་དེ་སྐད་སྨྲས་ནས
གལ་ཏེ་དེ་དེའི་ཚིག་བཞིན་དུ་བྱེད་ཅིང་ལྟ་བའི་རྣམ་པ་དེ་ལྟ་བུ་ལེན་པར་བྱེད་ན་གཉི་ག་ཡང་ལྟུང་བའི་རྩ་བར་འགྱུར་ཏེ། 
འདི་ནི་བྱང་ཆུབ་སེམས་དཔའ་ལས་དང་པོ་པའི་ལྟུང་བའི་རྩ་བ་བཞི་པའོ། །
གཞན་ཡང་བྱང་ཆུབ་སེམས་དཔའ་ལས་དང་པོ་བ་དག་ལྕེ་གཉིས་པར་འགྱུར་ཏེ། 
གཞན་དུ་སེམས་ལ་གཞན་དུ་སྟོན་ཅིང་ཐེག་པ་ཆེན་པོ་འདི་ཡང་སྒྲ་གྲགས་པ་དང་། ཚིགས་སུ་བཅད་པ་དང་། རྙེད་པ་དང་། བཀུར་སྟིའི་ཕྱིར་འདོན་པར་བྱེད། 
ཁ་ཏོན་བྱེད། 
འཛིན་པར་བྱེད། 
ཀློག་པར་བྱེད། 
འཆད་པར་བྱེད། 
ཕ་རོལ་ལ་ཡང་ཐོས་པ་ཙམ་སྟོན་པར་བྱེད་ཅིང་བདག་ནི་ཐེག་པ་ཆེན་པོ་པ་ཡིན་གྱི། གཞན་ནི་མ་ཡིན་ནོ་ཞེས་དེ་སྐད་ཟེར་ཞིང་རྙེད་པ་དང་བཀུར་སྟིའི་ཕྱིར་གཞན་ལ་ཕྲག་དོག་ཏུ་བྱེད་ལ། ཕ་རོལ་གང་ལས་ཉེ་བར་སྤྱོད་པ་དང་ཡོངས་སུ་སྤྱོད་པ་ཐོབ་པར་འགྱུར་བ་ལ་དེའི་རྐྱེན་གྱིས་དེ་དག་འཁྲུག་པར་འགྱུར། 
དེ་དག་གི་མིང་བརྗོད་པར་བྱས་ཏེ་སྨོད་པར་བྱེད། 
བརྙས་པར་བྱེད། 
ངན་དུ་རྗོད་པར་བྱེད། 
བདག་སྟོད་པར་བྱེད་ཅིང་དེ་དག་ཕྲག་དོག་གི་རྒྱུས་བདག་མིའི་ཆོས་བླ་མ་དང་ལྡན་པར་འཆད་པར་བྱེད་དེ། 
དེའི་ཕྱིར་དངོས་པོ་དེས་ལྷུང་བར་འགྱུར། 
ཐེག་པ་ཆེན་པོའི་བདེ་བ་ལས་ཕས་ཕམ་པར་གྱུར་ནས་དེའི་ཕྱིར་ཡང་ཐེག་པ་ཆེན་པོ་ལས་ལྕི་བ་ཆེན་པོའི་ལྟུང་བ་འབྱུང་བར་འགྱུར་ཏེ། 
དེའི་ཕྱིར་ངན་སོང་དུ་འགྲོ་བར་འགྱུར་རོ། །
དཔེར་ན་མི་ལ་ལ་ཞིག་རིན་པོ་ཆེའི་གླིང་དུ་འགྲོ་འདོད་དེ། 
རྒྱ་མཚོ་ཆེན་པོར་གྲུ་ལས་སོང་བ་ལས་རྒྱ་མཚོ་ཆེན་པོར་གྲུ་ཉིད་ཞིག་པར་གྱུར་པ་དེ་བཞིན་དུ། བྱང་ཆུབ་སེམས་དཔའ་ལས་དང་པོ་ཡང་ཐེག་པ་ཆེན་པོའི་རྒྱ་མཚོ་རྒལ་བར་འདོད་པ་ལས་ཕྲག་དོག་གི་ཕྱིར་བརྫུན་དུ་སྨྲས་ནས་
དེའི་རྐྱེན་གྱིས་དེ་དག་དད་པའི་གྲུ་ཞིག་ཅིང་ཤེས་རབ་ཀྱི་སྲོག་དང་བྲལ་བ་འཐོབ་པར་འགྱུར་རོ། །
དེ་ལྟ་བས་ན་བྱང་ཆུབ་སེམས་དཔའ་ལས་དང་པོ་པ་ཕྲག་དོག་གི་ཕྱིར་བརྫུན་དུ་སྨྲས་པའི་རྐྱེན་གྱིས་ལྟུང་བ་ལྕི་བ་ཆེན་པོ་འབྱུང་བར་འགྱུར་ཏེ། 
དེ་ནི་བྱང་ཆུབ་སེམས་དཔའ་ལས་དང་པོ་པའི་ལྟུང་བའི་རྩ་བ་ལྔ་པའོ། །
གཞན་ཡང་རིགས་ཀྱི་བུ་མ་འོངས་པའི་དུས་ན་ལས་དང་པོ་པའི་བྱང་ཆུབ་སེམས་དཔའ་ཁྱིམ་པའམ། རབ་ཏུ་བྱུང་བ་དག་ཟབ་པ་ཉིད་ལ་སྟོང་པ་ཉིད་དང་ལྡན་པའི་མདོ་སྡེ་གཟུངས་དང་། བཟོད་པ་དང་། ཏིང་ངེ་འཛིན་དང་། སས་བརྒྱན་པའི་སྐྱེས་བུ་རིག་པ་ཆེན་པོ་དང་ལྡན་པ། ཚེགས་ཆུང་བའི་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་གྱི་ཐེག་པ་ཆེན་པོའི་མདོ་སྡེ་དེ་ཀློག་པར་བྱེད། 
འདོན་པར་བྱེད། 
ཁ་ཏོན་བྱེད། 
བཀླགས་ནས་གཞན་ལ་རྒྱ་ཆེར་སྟོན་པར་བྱེད། 
དེ་བདག་གིས་ཆོས་འདི་དག་རང་གིས་བློས་རྟོགས་ནས་
ང་སྙིང་རྗེ་བའི་ཕྱིར་དེ་ལྟར་ཁྱོད་ལ་སྟོན་གྱིས། ཁྱོད་ཀྱིས་ཅི་ནས་ཀྱང་ཆོས་ཟབ་མོ་འདི་ལ་མངོན་སུམ་དུ་འགྱུར་བ་དེ་ལྟར་སྒོམས་ཤིག་དང་། ད་ལྟར་གྱི་ང་བཞིན་དུ་ཁྱེད་ཀྱང་ཡེ་ཤེས་མཐོང་བར་འགྱུར་རོ་ཞེས་སྨྲ་ཞིང་། ཆོས་འདི་ལྟ་བུ་ཟབ་མོ་ཟབ་པ་དག་མངོན་པར་ནི་མ་བྱས་ཀྱི། བཀླགས་པ་ཙམ་གྱིས་བསྟན་ཏོ་ཞེས་ནི་མི་ཟེར་བར་རྙེད་པ་དང་བཀུར་སྟིའི་ཕྱིར་བདག་འཚོང་བར་བྱེད་དེ
དེའི་རྐྱེན་གྱིས་དུས་གསུམ་གྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དག་དང་། འཕགས་པའི་གང་ཟག་དག་གི་སྤྱན་སྔར་ཉེས་པ་དང་བཅས་པར་འགྱུར། 
ལྟུང་བ་ལྕི་བ་འབྱུང་བར་འགྱུར། 
ལྷ་དང་མི་རྣམས་ཐེག་པ་ཆེན་པོས་བསླུས་པར་འགྱུར་ཏེ། 
དེ་ནི་དེའི་ཉན་ཐོས་ཀྱི་ཐེག་པར་ཡང་མི་འགྱུར་ན་ཐེག་པ་ཆེན་པོ་ལྟ་ཅི་སྨོས། 
ཐེག་པ་ཆེན་པོ་ལ་འཇུག་པའི་རྟོགས་པའི་ཁྱད་པར་ལྟ་ཅི་སྨོས། 
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལྟ་ཅི་སྨོས། 
འདི་ལྟ་སྟེ། དཔེར་ན་མི་ཞིག་འབྲོག་དགོན་པ་ཆེན་པོར་སོང་བ་ལས་བཀྲེས་པ་དང་སྐོམ་པས་ཉེན་ཅིང་ངལ་བར་གྱུར་ནས་
དེ་འབྲས་བུ་ཆེན་པོ་དང་ལྡན་པའི་ཤིང་གི་དྲུང་དུ་ཟས་ཀྱི་ཕྱིར་འདུག་ནས
དེས་ཤིང་འབྲས་བུ་ཆེན་པོ་དང་ལྡན་པ་དྲི་དང་ལྡན་པ་རོ་དང་ལྡན་པ་བོར་ཏེ་དུག་གི་ཤིང་རོ་མེད་པ་ལ་འཇོགས་ནས་དུག་གི་འབྲས་བུ་ཟའོ། །
ཟོས་ནས་འཆི་བའི་དུས་བྱེད་དེ། 
གང་ཟག་དེ་ཡང་དཔེ་དེ་དང་འདྲ་བར་བརྗོད་དོ། །
དེ་བས་ན་མིར་རྙེད་པ་ཤིན་ཏུ་དཀོན་པ་རྙེད་ནས་
དགེ་བའི་བཤེས་གཉེན་ལ་གནས་ཏེ་
ཐེག་པ་ཆེན་པོ་ལ་འཇུག་པར་འདོད་པ་ལས་རྙེད་པ་དང་། བཀུར་སྟི་དང་། གྲགས་པའི་ཕྱིར་བདག་ལ་བསྟོད། 
གཞན་ལ་སྨོད་པར་བྱེད་པས་ལྟུང་བའི་ལྕི་བ་དེ་འདྲ་བ་བྱུང་བར་གྱུར་ནས་
ལྟུང་བའི་རྩ་བ་དེའི་ཕྱིར་ཤེས་པ་ཐམས་ཅད་ཀྱིས་ཤིན་ཏུ་སྨད་ཅིང་ངན་སོང་དུ་འགྲོ་བར་འགྱུར་ཏེ
གང་ཟག་དེ་འདྲ་བ་ནི་རྒྱལ་རིགས་དང་། བྲམ་ཟེ་དང་། རྗེའུ་རིགས་དང་། དམངས་རིགས་ཐམས་ཅད་ཀྱིས་མི་བསྟེན་པར་བྱའོ། །
གང་དེ་སྟེན་པར་བྱེད་པ་དེ་ནི་ཤེས་པ་ཐམས་ཅད་ཀྱི་འདས་པ་དང་བཅས་པ་ཡིན་ཏེ། 
དེ་ཡང་བྱང་ཆུབ་སེམས་དཔའ་ལས་དང་པོ་པའི་ལྟུང་བའི་རྩ་བ་དྲུག་པའོ། །
གཞན་ཡང་རིགས་ཀྱི་བུ་མ་འོངས་པའི་དུས་ན་རྒྱལ་རིགས་རྣམས་ཀྱི་མདུན་ན་འདོན་གྱི་ཕྱག་དར་བའམ། བློན་པོའི་ཕྱག་དར་བའམ། དཔའ་བོའི་ཕྱག་དར་བའམ། སྨན་པའི་ཕྱག་དར་བ། བླུན་པ་མཁས་པས་སྙེམས་པ། ནོར་ཆེ་བ། ལོངས་སྤྱོད་ཆེ་བ་དག་འབྱུང་སྟེ
དེ་དག་སྦྱིན་པའི་བསོད་ནམས་ཀྱི་དངོས་པོ་རྣམ་པ་མང་པོ་དག་བྱེད་པར་སྣང་སྟེ། 
དེ་དག་གཏོང་བས་རྒྱགས་ཤིང་དྲེགས་ནས་སྙེམས་པ་དང་རྒྱགས་པས་རྒྱལ་རིགས་དག་ཀྱང་འབྱེད་པར་བྱེད། 
དགེ་སྦྱོང་དག་ཀྱང་རྒྱལ་རིགས་དང་འབྱེད་པར་བྱེད་ཅིང་། དེ་དག་རྒྱལ་རིགས་ལ་བརྟེན་ནས་དགེ་སྦྱོང་དག་ཀྱང་ཆད་པས་གཅོད་པར་བྱེད་དེ། 
ནོར་གྱི་ཆད་པས་འཕྲོག་པར་བྱེད་པས་གནོད་པ་དེའི་ཕྱིར་དགེ་སློང་དེ་དག་གིས་གང་ཟག་གི་ཡང་རུང་། 
དགེ་འདུན་གྱི་ཡང་རུང་། 
ཕྱོགས་བཞིའི་དགེ་འདུན་གྱི་ཡང་རུང་། 
མཆོད་རྟེན་གྱི་ཡང་རུང་སྟེ། 
ཕྲོགས་ནས་དེ་དག་ལ་སྐྱེས་སུ་འབུལ་བར་བྱེད། 
ཕྱག་དར་བ་དེ་དག་ཀྱང་རྒྱལ་རིགས་ལ་འབུལ་བར་བྱེད་དེ། 
དེ་གཉི་ག་ལྟུང་བའི་རྩ་བར་འགྱུར་རོ། །
འདི་ནི་ལྟུང་བའི་རྩ་བ་བདུན་པའོ། །
གཞན་ཡང་རྒྱལ་རིགས་ཀྱི་ཕྱག་དར་བ་དེ་དགེ་སྦྱོང་དང་བཅས་ཏེ་ཉེས་པར་འགྱུར། 
ཆོས་དེ་ལྟ་བུ་དག་ཀྱང་ཆོས་མ་ཡིན་པར་འདོགས། 
ཆོས་མ་ཡིན་པར་ནི་ཆོས་སུ་འདོགས་ཏེ་ཆོས་སྤངས། 
མདོ་སྡེ་དང་འདུལ་བའི་བསླབ་པ་ལ་མི་བལྟ། 
ནག་པོ་བསྟན་པ་ལ་མི་བལྟ། 
ཆེན་པོ་བསྟན་པ་ལ་མི་བལྟ། 
བྱམས་པ་དང་། སྙིང་རྗེ་ཆེན་པོ་དང་། ཤེས་རབ་ཀྱི་ཕ་རོལ་ཏུ་ཕྱིན་པའི་བསླབ་པ་དང་། ཐབས་ཀྱི་བསླབ་པ་དང་། གང་ཡང་མདོ་སྡེ་གཞན་དག་ལས་བསླབ་པ་བཤད་པ་དེ་ཡང་སྤངས་ནས་
དགེ་སློང་དག་གཙེ་བའི་ཕྱིར་དེ་འདྲ་བའི་ཆོས་དང་མི་ལྡན་པའི་བྱ་བ་འཆའ་བར་བྱེད་དེ
བྱ་བ་འཆའ་བ་དེ་དག་གིས་དགེ་སློང་དག་གཙེ་བར་འགྱུར། 
ཞི་གནས་དང་ལྷག་མཐོང་ལ་སྦྱོར་བའི་ཡིད་ལ་བྱེད་པ་གཏོང་བར་འགྱུར། 
བསམ་གཏན་པ་དེ་དག་གནོད་སེམས་མང་བར་འགྱུར་བས་དེའི་ཕྱིར་དགེ་སློང་དག་གི་ཉོན་མོངས་པ་མ་ཞི་བ་ཞི་བར་མི་བྱེད། 
སྲབ་མོར་མི་འགྱུར་ཏེ། 
དེའི་ཚེ་དགེ་སློང་དག་བསམ་པ་ཉམས་པར་འགྱུར། 
ཚུལ་ཁྲིམས་ཉམས་པར་འགྱུར། 
སྤྱོད་པ་ཉམས་པ་དང་། ལྟ་བ་ཉམས་པར་འགྱུར་ཏེ། 
དེའི་ཕྱིར་ལྷོད་པར་འགྱུར། 
ཕལ་ཆེར་ལྷོད་པར་འགྱུར། 
ཚུལ་ཁྲིམས་ཉམས་པར་འགྱུར། 
དགེ་སྦྱོང་མ་ཡིན་ན་དགེ་སྦྱོང་དུ་ཁས་འཆེ། ཚངས་པར་སྤྱོད་པ་མ་ཡིན་ན་
ཚངས་པར་སྤྱོད་པར་ཁས་འཆེ་ཞིང་བོང་བུ་དང་མཚུངས་པ་དང་ཆོས་ཤིན་ཏུ་གསལ་བར་འཆད་པར་འགྱུར་ཏེ
དེ་དག་ལ་རྒྱལ་རིགས་འཁོར་དང་བཅས་པས་ཤིན་ཏུ་བཀུར་སྟི་བྱས་པ་དང་། རིམ་གྲོ་བྱས་པ་དང་། མཆོད་པ་བྱས་པར་འགྱུར། 
དེ་དག་གིས་དགེ་སློང་སྤོང་བ་ལ་བརྩོན་པ་རྣམས་ཀྱི་བསྔགས་པ་མ་ཡིན་པ་ཁྱིམ་པ་ལ་བརྗོད་པ་དང་། རྒྱལ་རིགས་འཁོར་དང་བཅས་པ་དེ་ཡང་དགེ་སློང་སྤོང་བ་ལ་བརྩོན་པ་དེ་དག་ལ་ཞེ་སྡང་ཞིང་འཕྱ་བར་འགྱུར་ཏེ
གང་དེ་ན་དགེ་སློང་སྤོང་བ་ལ་བརྩོན་པ་རྣམས་ཀྱི་ཕན་པ་དང་ལོངས་སྤྱོད་དུ་བྱ་བ་དེ་ཁ་ཏོན་ལ་བརྩོན་པའི་དགེ་སློང་ལ་འབུལ་བར་བྱེད་པས་དེ་གཉི་ག་ལྟུང་བའི་རྩ་བར་འགྱུར་རོ། །
དེ་ཅིའི་ཕྱིར་ཞེ་ན། དགེ་སློང་བསམ་གཏན་པ་ནི་ཞིང་དམ་པ་ཡིན་གྱི། ཁ་ཏོན་པ་དང་ཞལ་ཏ་ལ་གནས་པ་ནི་མ་ཡིན་པའི་ཕྱིར་ཏེ། 
དགེ་སློང་བསམ་གཏན་པ་དག་ནི་ཏིང་ངེ་འཛིན་དང་། གཟུངས་དང་། བཟོད་པ་དང་། ས་དག་ལ་སྣོད་དུ་གྱུར་པ། སྦྱིན་གནས་དམ་པ་སྣོད་དམ་པར་གྱུར་པ། འཇིག་རྟེན་གྱི་སྣང་བར་བྱེད་པ། ལམ་སྟོན་པར་བྱེད་པ། ལས་ཀྱི་ཞིང་དང་ཉོན་མོངས་པའི་ཞིང་ལས་སེམས་ཅན་རྣམས་སྒྲོལ་བར་བྱེད་པ། མྱ་ངན་ལས་འདའ་བར་འགྲོ་བའི་ལམ་ལ་གཞོག་པར་བྱེད་པའོ། །
རིགས་ཀྱི་བུ་དེ་ནི་ཚེགས་མ་བྱུང་བ། འཇིགས་པ་དང་བྲལ་བའི་ཕྱིར་བྱང་ཆུབ་སེམས་དཔའ་ལས་དང་པོ་པ་རྣམས་ཀྱི་ལྟུང་བའི་རྩ་བ་བརྒྱད་པ་སྟེ། 
ལྟུང་བའི་རྩ་བ་དེ་དག་དང་ལྡན་ན་བྱང་ཆུབ་སེམས་དཔའ་ལས་དང་པོ་པ་སྔོན་དགེ་བའི་རྩ་བ་བསྐྱེད་པ་ཐམས་ཅད་སྤྲུགས་པར་འགྱུར། 
ངན་སོང་དུ་འགྲོ་བར་འགྱུར། 
ལྟུང་བའི་དངོས་པོར་འགྱུར། 
ལྷ་དང་མིའི་བདེ་བ་ཐམས་ཅད་ལས་ཕས་ཕམ་པར་འགྱུར། 
བྱང་ཆུབ་སེམས་དཔའ་བསླུས་པར་འགྱུར་ཏེ། 
རིགས་ཀྱི་བུ་དེ་འདྲ་བ་དག་གི་ཕྱིར་བྱང་ཆུབ་སེམས་དཔའ་ནམ་མཁའི་སྙིང་པོ་ནི་དེ་ལྟ་བུ་དག་གི་ཡུལ་དུ་སྐྱེ་ཞིང་འབྱུང་བར་འགྱུར་ཏེ། 
ལ་ལར་ནི་དགེ་སྦྱོང་གི་གཟུགས་དང་། ཆ་ལུགས་དང་། སྤྱོད་ལམ་གྱིས་ལ་ལར་ནི་བྲམ་ཟེའི་གཟུགས་དང་། ཆ་ལུགས་དང་སྤྱོད་ལམ་ནས་དུད་འགྲོའི་མཚན་མ་དང་། སྤྱོད་ལམ་གྱི་བར་དུ་གཟུགས་སྣ་ཚོགས་སྟོན་ཏེ
ཞེས་སོགས་གསུངས་ཤིང་། བསླབ་བཏུས་སུ་སྡོམ་མཛད་པ་ནི། བློ་སྦྱོང་མ་བྱས་སེམས་ཅན་ལ། །སྟོང་པ་ཉིད་ནི་བརྗོད་པ་དང༌། །སངས་རྒྱས་ཉིད་ལ་ཞུགས་པ་རྣམས། །རྫོགས་པའི་བྱང་ཆུབ་བཟློག་པ་དང༌། །སོ་སོར་ཐར་པ་ཡོངས་སྤངས་ནས
ཐེག་པ་ཆེ་ལ་སྦྱར་བ་དང༌། །སློབ་པའི་ཐེག་པས་ཆགས་ལ་སོགས། །སྤོང་བར་འགྱུར་བ་མིན་ཞེས་འཛིན། །
ཕ་རོལ་དག་ཀྱང་འཛིན་འཇུག་དང༌། །རང་གི་ཡོན་ཏན་བརྗོད་པ་དང༌། །རྙེད་པ་དང་ནི་བཀུར་སྟི་དང༌། །ཚིགས་བཅད་རྒྱུ་ཡིས་གཞན་སྨོད་དང༌། །བདག་ནི་ཟབ་མོ་བཟོད་པའོ་ཞེས། །ལོག་པ་ཉིད་ནི་སྨྲ་བ་དང༌། །དགེ་སྦྱོང་ཆད་པས་གཅོད་འཇུག་དང༌། །དཀོན་མཆོག་གསུམ་གྱི་སྦྱིན་བྱེད་དང༌། །སྦྱིན་པ་ལེན་པར་བྱེད་པ་དང༌། །ཞི་གནས་འདོར་བར་བྱེད་པ་དང༌། །ཡང་དག་འཇོག་གི་ལོངས་སྤྱོད་རྣམས། །ཁ་ཏོན་བྱེད་ལ་སྦྱིན་པ་དང༌། །འདི་དག་རྩ་བའི་ལྟུང་བ་སྟེ། །
ཞེས་གསུངས་པའི་དོན། ༡ ཉན་ཐོས་དམན་པའི་རིགས་ཅན་ནན་ཏན་གྱིས་བློ་མ་སྦྱངས་པས་སྟོང་ཉིད་བསྟན་ན་
སྐྲག་པར་འགྱུར་བའི་རིགས་ལ་དེ་ཁོ་ན་ཉིད་སྟོན་པ་དང་། ༢ ཐེག་ཆེན་གྱི་ལམ་ཞུགས་རྫོགས་པའི་བྱང་ཆུབ་ལས་ཕྱིར་ལྡོག་ཏུ་བཅུག་ནས་
ཐེག་པ་འོག་མར་བཅུག་པའམ་འཛུད་པ་དང་། ༣ སོ་སོར་ཐར་པ་སྤངས་ནས་
སེམས་བསྐྱེད་ཅིང་ཐེག་ཆེན་བཀླགས་པ་ཙམ་གྱིས་ཆོག་པར་སྨྲ་བ་དང་། ༤ ཉན་རང་གི་ཐེག་པར་ཉོན་མོངས་དྲུངས་ཕྱུངས་ཀྱི་འབྲས་བུ་མེད་པར་འཛིན་པ་དང་། ༥ རྙེད་བཀུར་ལ་ཆགས་པའི་རྒྱུས་བདག་བསྟོད་གཞན་སྨོད་བྱེད་པ། ༦ རང་གིས་ཟབ་མོའི་དོན་མ་རྟོགས་བཞིན་དུ་རྟོགས་རྫུན་བྱེད་པ། ༧ དགེ་སློང་ཆད་པས་གཅོད་པ་ལ་འཇུག་ཅིང་དེ་ལས་དཀོན་མཆོག་གི་དཀོར་སུག་འབུལ་དུ་ལེན་པ། ༨ སྤོང་བ་བསམ་གཏན་པའི་ལོངས་སྤྱོད་འཕྲོག་ནས་
ཀློག་པ་ཁ་ཏོན་པ་ལ་སྦྱིན་པ་དང་། ཆར་གཏོགས་ཆོས་སྤྱོད་པའི་དགེ་སློང་རྣམས་ལ་ཁྲིམས་ངན་འཆའ་བ་སྟེ་སྡོམ་པས་བཅོ་བརྒྱད་དོ། 
དེ་དག་མིང་དུ་བཅོ་བརྒྱད་དང་རྒྱལ་བློན་གྱི་ངེས་པ་ལྔ་ལྔ་ལས་བཞི་པོ་མཚུངས་པས་རྫས་སུ་བཅུ་བཞི་དང་། སྨོན་པ་དང་འཇུག་པའི་སེམས་བསྐྱེད་དོར་བའི་ལྟུང་བ་གཉིས་བཅས་སྡོམ་པས་རྩ་ལྟུང་ཉི་ཤུ་འགྱུར་བའོ། 
གཞན་ཡང་སྡོམ་པ་ཉི་ཤུ་པ་ལས། རྙེད་དང་བཀུར་སྟིར་ཆགས་པ་ཡིས། །བདག་བསྟོད་གཞན་ལ་སྨོད་པ་དང་། །སྡུག་བསྔལ་མགོན་མེད་གྱུར་པ་ལ། །སེར་སྣས་ཆོས་མི་སྟེར་བ་དང་། །གཞན་གྱིས་བཤགས་ཀྱང་མི་ཉན་པར། །ཁྲོ་བས་གཞན་ལ་འཚོག་པ་དང་། །ཐེག་པ་ཆེན་པོ་སྤོང་བྱེད་ཅིང་། །དམ་ཆོས་འདྲར་སྣང་སྟོན་པའོ། །
ཞེས་རྩ་བའི་ལྟུང་བ་བཞི་གསུངས་པ་ནི། འདོད་ཆགས་ཀྱིས་ཀུན་ནས་བསླངས་ཏེ་རྙེད་བཀུར་ལ་ལྷག་པར་ཞེན་པས་བདག་བསྟོད་གཞན་སྨོད་དང་དུ་ལེན་པ་དང་། སེར་སྣས་ཀུན་ནས་བསླངས་ཏེ་སྡུག་བསྔལ་བ་དང་མགོན་མེད་པའི་སེམས་ཅན་མཐོང་ཡང་སེར་སྣས་ཟང་ཟིང་མི་སྟེར་ཞིང་ཕན་སེམས་ཀྱིས་ཆོས་མི་སྟེར་བ་དང་། ཁོང་ཁྲོས་ཀུན་ནས་བསླངས་ཏེ་གཞན་གྱིས་ནོངས་པ་བཤགས་ཀྱང་ད་དུང་ཁྲོ་བ་མི་ལྡོག་པར་དེ་ལ་འཚོག་པ་དང་། གཏི་མུག་གིས་ཀུན་ནས་བསླངས་ཏེ་ཐེག་པ་ཆེན་པོ་ལ་གུས་པ་ལྷུར་མི་བྱེད་ཅིང་ཆོས་མ་ཡིན་པ་ཆོས་ལྟར་བཅོས་ནས་
སྟོན་པ་བཅས་སོ། 
སློབ་དཔོན་བྱང་བཟང་པ་སོགས་འདི་དག་རྩ་ལྟུང་དངོས་སུ་ངོས་བཟུང་ནས་གཞན་བཅོ་བརྒྱད་པོ་བཏགས་པ་བར་འདོད་པ་དང་། གཞན་དག་དེ་དག་ལས་གང་ཡང་རུང་བ་ཞིག་བྱུང་ན་
རྟེན་གྱི་གང་ཟག་དེ་ལ་འཕགས་པའི་ལམ་ཚེ་འདིར་མི་སྐྱེ་བར་གསུངས་པ་དང་། ཡང་ཉེས་སྤྱོད་དེ་རྒྱུན་མི་འཆད་དུ་སྤྱོད་པ་དང་། དེ་ལ་ངོ་ཚ་དང་ཁྲེལ་ཡོད་ཅུང་ཟད་ཀྱང་མི་བསྐྱེད་པ་དང་། དེས་མགུ་ཞིང་དགའ་བར་བྱེད་པ་དང་། དེ་ལ་ཉེས་དམིགས་སུ་མི་བསམ་པར་ཡོན་ཏན་དུ་བལྟ་བ་སྟེ་ཡན་ལག་བཞི་ཚང་ན་
ཀུན་དཀྲིས་ཆེན་པོ་སྟེ་སྡོམ་པ་འཇོམས་པར་བྱེད་པས་ཕམ་པར་འདོད་པ་དང་། ཡན་ལག་གང་རུང་རེ་ཚང་ལ་རང་ངོ་ལ་ལྟོས་པའི་ངོ་ཚ་དང་། གཞན་ངོ་ལ་ལྟོས་ནས་
ཁྲེལ་ཡོད་ཅུང་ཟད་སྐྱེ་བས་གཞན་གྱིས་ལྡོག་ཏུ་རུང་བ་ནི་ཀུན་དཀྲིས་འབྲིང་པོ་དང་། ཡན་ལག་གང་རུང་རེ་རེ་ལའང་ངོ་ཚ་ཆེར་བསྐྱེད་ཅིང་། གཞན་རྐྱེན་ལ་མ་ལྟོས་པར་རང་ཉིད་ཀྱིས་དེ་མ་ཐག་ལྡོག་པར་བྱེད་ན་
ཀུན་དཀྲིས་ཆུང་ངུ་སྟེ་ཆུང་འབྲིང་གཉིས་པོས་སྡོམ་པ་གཏོང་བ་མ་ཡིན་པ་བྱང་སའི་དགོངས་པ་ཡིན་པའང་བཞེད། 
གཞན་ཡང་དཀར་ནག་གི་ཆོས་བཞི་ཞེས། དཀོན་མཆོག་བརྩེགས་པ་འོད་སྲུང་གིས་ཞུས་པའི་ལེའུ་ལས། འོད་སྲུང་ཆོས་བཞི་དང་ལྡན་ན་བྱང་ཆུབ་ཀྱི་སེམས་བརྗེད་པར་འགྱུར་ཏེ། 
བཞི་གང་ཞེ་ན། བླ་མ་དང་མཆོད་པར་འོས་པ་བསླུ་བ་དང་། གཞན་འགྱོད་པའི་གནས་མ་ཡིན་པ་ལ་འགྱོད་པ་བསྐྱེད་པ་དང་། སེམས་བསྐྱེད་པའི་བྱང་ཆུབ་སེམས་དཔའ་ལ་ལྡང་སེམས་ཀྱིས་སྐྱོན་བརྗོད་པ་དང་། སེམས་ཅན་ལ་གཡོ་དང་སྒྱུས་སྤྱོད་པའོ། །
ཞེས་དང་། འོད་སྲུང་ཆོས་བཞི་དང་ལྡན་ན། 
བྱང་ཆུབ་ཀྱི་སེམས་བརྗེད་པར་མི་འགྱུར་ཏེ། 
བཞི་གང་ཞེ་ན། ཤེས་བཞིན་དུ་རྫུན་མི་སྨྲ་བ་དང་། བྱང་ཆུབ་སེམས་དཔའ་ལ་སྟོན་པའི་འདུ་ཤེས་བསྐྱེད་པ་དང་། སེམས་ཅན་ལ་གཡོ་སྒྱུ་མེད་པར་ལྷག་པའི་བསམ་པས་གནས་པ་དང་། སེམས་ཅན་ཐམས་ཅད་ཐེག་པ་ཆེན་པོ་ལ་ཡང་དག་པར་དགོད་པའོ། །
ཞེས་སོ། །
དེ་ལྟར་དཀར་པོའི་ཆོས་བཞི་ནི་བསོད་ནམས་མ་ཡིན་པའི་ནག་པོའི་ཆོས་བཞིའི་གཉེན་པོར་འགྱུར་ལ། སྐྱེ་བ་འདིར་མ་ཟད་བྱང་ཆུབ་མ་ཐོབ་ཀྱི་བར་དུ་ཚེ་རབས་ཐམས་ཅད་དུ་བྱང་ཆུབ་ཀྱི་སེམས་བརྗེད་པར་མི་འགྱུར་བའི་རྒྱུ་ཡིན་པ་ཡང་། དེ་ཉིད་ལས། འོད་སྲུང་བྱང་ཆུབ་སེམས་དཔའ་ཆོས་བཞི་དང་ལྡན་ན་
སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཏེ་
བྱང་ཆུབ་སྙིང་པོ་ལ་འདུག་གི་བར་དུ་བར་མ་དོར་བརྗེད་པར་མི་འགྱུར་རོ། །
ཞེས་གསུངས་སོ། 
དེ་ལྟར་མདོ་དང་བསྟན་བཅོས་ལས་རྩ་བའི་ལྟུང་བ་ལ་དབྱེ་བསྡུའི་རྣམ་གྲངས་ཅི་རིགས་སུ་གསུངས་པ་དོན་དུ་གནད་གཅིག་ཅིང་། ཡན་ལག་གི་ཉེས་བྱས་ལ་བདེ་སྡུག་ཡར་བར་འདོར་བ་ཉི་ཤུ་རྩ་བཞི། སྒྲུབ་པ་ཡལ་བར་འདོར་བ་བཅུ་དྲུག་དེ་དག་ནང་གསེས་བརྒྱད་བཅུར་དབྱེ་བ་བསླབ་བཏུས་དང་། བྱང་སའི་ཚུལ་ཁྲིམས་ལེའུ་དང་སྡོམ་པ་ཉི་ཤུ་པ་ལས་གསུངས་པ་ཐམས་ཅད་བསྟན་བཅོས་དེ་དག་ལས་ཞིབ་པར་རྟོགས་པར་བྱའོ། །
དེ་ལྟར་རྩ་བ་དང་ཡན་ལག་གི་ལྟུང་བའི་རྣམ་གྲངས་ལེགས་པར་ཤེས་ནས་ཅིས་ཀྱང་མི་འབྱུང་བར་རང་གི་རྒྱུད་བསྲུང་བ་གལ་ཆེ་སྟེ། 
བསླབ་བཏུས་ལས། དེ་དག་རྩ་བའི་ལྟུང་བ་སྟེ། །
སེམས་ཅན་དམྱལ་བ་ཆེན་པོའི་རྒྱུ། །ཞེས་བཅོ་བརྒྱད་པོ་བྱང་ཆུབ་ཐོབ་པ་ལ་རིང་བར་བྱེད་ཅིང་འཁོར་བ་དང་ངན་སོང་གི་སྡུག་བསྔལ་མཐའ་མི་གཏུགས་པ་མྱོང་བས་ཉེས་དམིགས་ཆེ་བ་སྟེ། 
སེམས་ཅན་ཚད་མེད་པའི་ཕན་བདེ་བསྒྲུབ་པའི་རྒྱུ་གཅིག་པུ་ཆུད་གསོན་པ་དང་དུས་བྱང་ཆུབ་སྙིང་པོའི་བར་དམ་བཅས་པའི་དགེ་བ་བཏང་བར་བྱས་པས་སོ། །
སོ་ཐར་གྱི་སྡོམ་པ་བསྲུང་བར་མི་ནུས་ན་
འབུལ་དུ་རུང་བར་གནང་མོད་ཀྱང་བྱང་སྡོམ་ཕུལ་ན་
ཉེས་པ་ཤིན་ཏུ་ལྕི་བ་ཡིན་པ། གཞུང་ལས་གོང་དུ། བླ་ན་
མེད་པའི་བདེ་བ་ལ། །བསམ་པ་ཐག་པས་མགྲོན་གཉེར་ནས། །
འགྲོ་བ་ཐམས་ཅད་བསླུས་བྱས་ན། །
བདེ་འགྲོར་ཇི་ག་འགྲོ་འགྱུར་རམ། །ཞེས་གསུངས་པ་ལྟར་རོ། 
བྱང་ཆུབ་སེམས་དཔའི་སྡོམ་པ་གཏོང་བའི་རྒྱུ་ནི། སློབ་དཔོན་ཐོགས་མེད་ཀྱིས། མི་ཤེས་པ་དང་། བག་མེད་པ་དང་། ཉོན་མོངས་པ་མང་བ་དང་། མ་གུས་པ་སྟེ་ལྟུང་བ་འབྱུང་བའི་སྒོ་བཞི་དང་། གཞན་ཡང་བྱང་ཆུབ་ཀྱི་སེམས་གང་ལ་བརྟེན་པའི་གཞི་སྨོན་པའི་སེམས་ཤོར་བ། འགལ་ཟླ་རྩ་བའི་ལྟུང་བ་བྱུང་བ། སྤོང་རྐྱེན་བསླབ་པ་ཕུལ་བ་གསུམ་དུ་འདུ་བར་གསུངས་ཤིང་། ཅི་སྟེ་གཞན་དོན་དུ་སངས་རྒྱས་བསྒྲུབ་པར་མི་ནུས་སོ་སྙམ་པའི་སྨོན་སེམས་དོར་བའི་སེམས་སྐྱེས་ན་ནི་ཐུན་ཚོད་ལ་མ་ལྟོས་པར་དེ་མ་ཐག་གཏོང་བ་ཡིན་པས་བཤགས་པས་སོར་མི་ཆུད་ཅིང་། དེ་ལས་གཞན་པའི་ལྟུང་བ་དག་ཉིན་མཚན་སོ་སོའི་ཆ་ཐུན་གསུམ་གསུམ་དུ་བཅད་པའི་ཆ་གཉིས་པའི་ཐུན་ཁོངས་ཅི་རིགས་པར་འགྱོད་པ་དྲག་པོ་དང་བཅས་བཤགས་པས་སོར་ཆུད་ནུས་པ། འཕགས་པ་ཉེ་བར་འཁོར་གྱིས་ཞུས་པའི་མདོ་ལས། ཉེ་བར་འཁོར་འདི་ལ་ཐེག་པ་ཆེན་པོ་ལ་ཞུགས་པའི་བྱང་ཆུབ་སེམས་དཔའ་གལ་ཏེ་སྔ་དྲོའི་དུས་སུ་ལྟུང་བ་བྱུང་བ་ཡང་ཕྱེད་ཀྱི་དུས་ན་ཐམས་ཅད་མཁྱེན་པའི་སེམས་དང་མི་འབྲལ་བར་གནས་ཏེ
ཞེས་པ་ནས། གལ་ཏེ་ཕྱེད་ཀྱི་དུས་སུ་བྱུང་བ་ཡང་ཕྱི་འཕྲེད་ཀྱིས་དུས་ན། 
གལ་ཏེ་ཕྱི་འཕྲེད་ཀྱི་དུས་ན་ལྟུང་བ་བྱུང་ནའང་སྲོད་ལ། གལ་ཏེ་སྲོད་ལ་ལྟུང་བ་བྱུང་ནའང་ནམ་ཕྱེད་ན། 
ནམ་ཕྱེད་ན་ལྟུང་བ་བྱུང་ན་ཐོ་རངས་ཞེས་སོགས་ནས། 
ཉེ་བར་འཁོར་དེ་ལྟ་ན་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ཀྱི་བསླབ་པ་ནི་བཅོས་སུ་རུང་བའོ། །
ཞེས་གསུངས། 
དེ་ལྟར་བཤགས་ཚད་ལས་མ་འདས་ན་
རྩ་ལྟུང་ལན་གྲངས་མང་དུ་བྱུང་ཡང་ཕྱིར་བཅོས་སུ་ཡོད་ཅིང་། གལ་ཏེ་བཤགས་ཚད་ལས་འདས་ན་
གཏུགས་པ་ཞེས་ཕྱིར་བཅོས་ཀྱིས་སོར་མི་ཆུད་པས་བཤགས་སྡོམ་སྔོན་དུ་འགྲོ་བས་སླར་ཆོ་ག་བཞིན་དུ་བྱང་སྡོམ་བླང་བས་སོར་ཆུད་མོད་ཀྱང་། ཉམས་ཀྱང་སླ་ཡི་སླར་སྐྱེའོ་སྙམ་པས་གལ་ཆུང་དུ་བྱེད་ན་
ནི་སྟོབས་བཞིའི་ཆོ་ག་ཉམས་ཤིང་ཆོས་ལ་དབང་ཟ་བས་ཅིས་ཀྱང་མི་རུང་བ་བླ་མ་བརྒྱུད་པའི་ཞལ་ནས་གསུངས་སོ། །
དེས་ན་ཕྱིར་བཅོས་ཀྱིས་ཇི་ལྟར་བཤགས་པའི་ཚུལ་ནི། གང་ཟག་རྟོགས་པ་རབ་ཀྱིས་སྟོང་ཉིད་ཟབ་མོའི་ལྟ་བའི་ངང་ལ་མཉམ་པར་འཇོག་པས་སྡིག་ལྟུང་རང་བཞིན་མེད་པར་ཤེས་ན་
འགྱོད་ཚངས་རྣམས་ཀྱི་མཆོག་ཡིན་པར་གསུངས་པ་དང་། །དབང་འབྲིང་རྣམས་ནམ་མཁའི་སྙིང་པོའི་མདོ་ལས་གསུངས་ལྟར་བསླབ་བཏུས་ལས། རྨི་ལམ་འཕགས་པ་ནམ་སྙིང་པོའི། །མདུན་དུ་འདུག་སྟེ་
བཤགས་པར་བྱ། །
ཞེས་གསུངས་པའི་དོན་ཉིན་མོ་ཐེག་ཆེན་གསོ་སྦྱོང་གི་སྡོམ་པ་བླངས་པའི་སྒོ་ནས་བཤགས་པ་བྱ་བ་སྟེ། 
ཉིན་མཚན་གྱི་བར་མ་ཆོད་པའི་ལྟུང་མཚམས་ནས་ཉེས་ལྟུང་འཆགས་པ་ཁོ་ན་ཡིད་ལ་བྱེད་ཅིང་འགྱོད་པ་དང་ལྡན་པས། ཐོ་རངས་ཁར་ཁྲུས་དང་གཙང་སྦྲ་ལ་གནས་པས་སྤོས་བཏུལ། འཕགས་པ་ནམ་མཁའི་སྙིང་པོ་ལ་བོས་ཏེ
སྐྱ་རེངས་སྐྱ་རེངས་ཐུགས་རྗེ་ཆེན་པོ་ཅན། སྐལ་པ་ཆེན་པོ་ཅན་ཁྱོད་འཛམ་བུའི་གླིང་དུ་ཤར། 
ཤར་མ་ཐག་ཏུ་བདག་ལ་ཐུགས་རྗེས་དགབ་པར་མཛོད་ཅིག བྱང་ཆུབ་སེམས་དཔའ་ནམ་མཁའི་སྙིང་པོ་ཐུགས་རྗེ་ཆེན་པོ་ཅན་ལ་བདག་གི་ཚིག་འདི་སྦྲོན་ཏེ། 
བདག་གི་རྨི་ལམ་དུའང་དེ་སྟོན་པར་འགྱུར་ཞིང་བདག་གིས་ཐབས་དེས་ལྟུང་བ་བཤགས་པར་འགྱུར་བ་དང་། འཕགས་པའི་ཐེག་པ་ཆེན་པོ་ལ་ཐབས་དང་ཡེ་ཤེས་ཐོབ་པར་མཛོད་ཅིག ཅེས་གསོལ་བ་དྲག་པོ་བཏབ་ཅིང་ཡན་ལག་བདུན་པ་ཕུལ་བས། རང་གི་སྐལ་བའི་ཁྱད་པར་ལས་དངོས་སམ་བརྡའི་སྒོ་ནས་ལྟུང་བ་ལས་འབྱིན་པའི་ཐབས་སྟོན་པ་ཡིན་ནོ། །
ཞེས་གསུངས་ཤིང་། གལ་ཏེ་རྟགས་མཚན་མ་མཐོང་ན། 
ཐོ་རངས་གཙང་སྦྲ་དང་ཁྲུས་ལ་སོགས་པ་སྔར་བཞིན་པས་ཁ་ཤར་ཕྱོགས་སུ་བལྟས་ཏེ་
པུས་མོ་གཡས་པའི་ལྷ་ང་ས་ལ་བཙུགས་ནས་འཕགས་པ་ནམ་མཁའི་སྙིང་པོ་ཡིད་ལ་བྱ་ཞིང་། མོས་གུས་ཆེན་པོ་དང་ལྡན་པས་ཡན་ལག་བདུན་པ་ཕུལ་ལ་ནན་ཏན་ཆེན་པོ་དང་ལྡན་པས། སྐྱ་རེངས་སྐྱ་རེངས་སྙིང་རྗེ་ཆེན་པོ་ལེགས་པ་ཆེན་པོ་ཁྱེད་འཛམ་བུའི་གླིང་དུ་ཤར་མ་ཐག་ཏུ་བདག་ལ་ཐུགས་རྗེས་དགབ་པར་མཛོད་ཅིག །
ནམ་མཁའི་སྙིང་པོ་སྙིང་རྗེ་ཆེན་པོ་དང་ལྡན་པ་ལ་ཡང་བདག་གི་ཚིག་གིས་མྱུར་དུ་བསྐུལ་ཏེ་
ཐབས་གང་གིས་ལྟུང་བ་མྱུར་དུ་འཆགས་པར་འདོད་པ་དང་། ཐེག་པ་ཆེན་པོའི་འཕགས་པ་ལ་ཐབས་དང་ཤེས་རབ་ཐོབ་པར་འགྱུར་བའི་ཐབས་དེ་བདག་གི་རྨི་ལམ་དུ་བསྟན་དུ་གསོལ། 
ཞེས་བརྗོད་ནས་ཉལ་བས་སྐྱ་རེངས་འཆར་བའི་ཚེ་རྨི་ལམ་དུ་འཕགས་པ་ནམ་མཁའི་སྙིང་པོས་རང་གི་སྐལ་བ་དང་འཚམས་པའི་གཟུགས་བསྟན་ནས་ལྟུང་བ་འཆགས་སུ་འཇུག་གོ །
ཅེས་གསུངས་བ་དང་། དབང་པོ་དམན་པ་རྣམས་ནི་དངོས་པོར་འཛིན་པ་ཤུགས་ཆེ་བས་ངོ་ཚ་དང་ཁྲེལ་ཡོད་ཀྱི་རྟེན་ཐེག་ཆེན་གྱི་སྡོམ་ལྡན་བཅུའམ་ལྔ་ཚོགས་ནས་གཅིག་ཡན་ཆད་ལ་ཉེས་ལྟུང་འཆབ་པ་མེད་པ་བརྗོད་ཅིང་། སྟོབས་བཞི་ཚང་བས་བཤགས་ཤིང་ཆོ་ག་བཞིན་བྱང་སྡོམ་སླར་ལེན་པ་ཡང་ཕུན་སུམ་ཚོགས་པར་གསུངས་པ་སྟེ། 
སྐབས་འདིའི་རྟེན་གྱི་སྟོབས་ནི། ངོ་ཚ་ཁྲེལ་ཡོད་ཀྱི་རྟེན་ཐེག་ཆེན་གྱི་སྡོམ་ལྡན་དགེ་བའི་བཤེས་གཉེན་དང་། དེ་བཞིན་གཤེགས་པའི་རྟེན་ཁྱད་པར་ཅན་དང་མདུན་གྱི་ནམ་མཁར་རྒྱལ་བ་སྲས་དང་བཅས་པ་དམིགས་པའི་དྲུང་ནས་དང་། ཁྱད་པར་བྱང་ཆུབ་སེམས་དཔའི་ལྟུང་བ་ལྡང་བར་ཞལ་གྱིས་འཆེས་པའི་ལྷ་ནམ་མཁའི་སྙིང་པོའི་སྤྱན་སྔར། རང་རྒྱུད་ཀྱི་རྟེན་སྐྱབས་སུ་འགྲོ་བ་དང་། སྙིང་རྗེས་སེམས་ཅན་ལ་དམིགས་ཤིང་། ཤེས་རབ་ཀྱིས་རྫོགས་བྱང་ལ་དམིགས་པའི་ཐབས་ཤེས་གཉིས་ལྡན་ཀྱི་སེམས་ཁྱད་པར་ཅན་རྣམས་དང་། སུན་འབྱིན་པའི་སྟོབས་ནི། ལྟུང་བ་གང་བྱུང་བ་དེ་དག་འཆབ་པར་མི་བྱེད་པར་དེའི་མིང་ནས་བརྗོད་ཅིང་ཡིད་ཀྱིས་འགྱོད་པ་དྲག་པོས་བཤགས་པ། གཉེན་པོ་ཀུན་ཏུ་སྤྱོད་པའི་སྟོབས་ནི། སངས་རྒྱས་དང་བྱང་ཆུབ་སེམས་དཔའི་མཚན་བཟུང་བ་དང་། སྐུ་གཟུགས་དང་མཆོད་རྟེན་བཞེངས་པ་དང་རལ་གྲུམ་བཅོས་པ། རྟེན་ལ་ཕྱག་བསྐོར་དང་མདོ་རྒྱུད་ཟབ་མོ་ཁ་ཏོན་དུ་བྱ་བ། སྔགས་ལུགས་སུ་རྡོར་སེམས་སྒོམ་བཟླས་ཀྱི་སྒོ་ནས་ཡི་གེ་བརྒྱ་པ་བསགས་སྦྱང་ཐབས་ཆེས་ཟབ་པར་གསུངས་ཤིང་། སོར་ཆུད་པའི་སྟོབས་ནི། ཕྱིན་ཆད་སྲོག་ལ་བབས་ཀྱང་སྡིག་ལྟུང་དུ་འགྱུར་བའི་ལས་གང་ཡིན་པ་དེ་མི་བྱ་བར་དམ་བཅའ་བའོ། 
བཤགས་ཡུལ་དངོས་སུ་ཡོད་ན་བྱང་ཆུབ་སེམས་དཔའ་སེམས་དཔའ་ཆེན་པོ་དགོངས་སུ་གསོལ། 
བདག་མིང་འདི་ཞེས་བྱ་བ་ལ་ལྟུང་བ་འདི་དང་འདི་བྱུང་བས་དེ་སེམས་ཅན་ཐམས་ཅད་ཀྱི་ཕྱིར་བཤགས་ཀྱིས་དག་པར་མཛད་དུ་གསོལ། 
ཞེས་ལན་གསུམ་བརྗོད་པས། བཤགས་ཡུལ་གྱིས། ཉེས་ལྟུང་དེ་དག་ཉེས་ལྟུང་དུ་གཟིགས་སམ། ཕྱིན་ཆད་ལེགས་པར་སྡོམ་མམ། ཞེས་པའི་ལན་དུ་མཐོང་ལགས། སྡོམ་ལགས་སོ། །ཞེས་བརྗོད་པས་ཉེས་པ་ལས་ཐར་བ་བྱང་ས་ལས་གསུངས་པ་དང་། །བཤགས་ཡུལ་སློབ་དཔོན་དངོས་སུ་མེད་ན་
དཀོན་མཆོག་གསུམ་གྱི་རྟེན་གྱི་དྲུང་དུ། སྤྱོད་འཇུག་གཞུང་གི་ཚིག་རང་ལུགས་བརྒྱུད་པའི་སེམས་བསྐྱེད་ཆོ་ག་ཀླགས་ཆོག་ལྟར་ཚིག་རྗེས་དོན་དྲན་གྱིས་བརྗོད་ཅིང་ལྟུང་བ་བཤགས་པས་ལྟུང་བ་ལས་ལྡང་ནུས་པ་དང་། སྨོན་འཇུག་བསླབ་སྡོམ་ཉིན་བཞིན་བླང་པས་སེམས་བསྐྱེད་ཉམས་པ་སོར་ཆུད་ཅིང་མི་ཉམས་གོང་དུ་འཕེལ་བའི་ཕན་ཡོན་དང་ལྡན་ཞིང་། གཞན་ཡང་གཞུང་རྩ་བ་ལས། ཉིན་དང་མཚན་མོ་ལན་གསུམ་དུ། །ཕུང་པོ་གསུམ་པ་འདོན་བྱ་ཞིང་། །རྒྱལ་དང་བྱང་ཆུབ་སེམས་བརྟེན་ནས
ལྟུང་བའི་ལྷག་མ་དེས་ཞི་བྱ། །
ཞེས་གསུངས་པ་ལྟར་ཉིན་དང་མཚན་མོའི་ཆ་ལ་ཕུང་པོ་གསུམ་པ་ལན་གསུམ་གསུམ་འདོན་ཞིང་སངས་རྒྱས་དང་བྱང་ཆུབ་ཀྱི་སེམས་ཡིད་ལ་བྱས་པས་སོར་ཆུད་པར་འགྱུར་བ་གསུངས་ཤིང་། སྤྱོད་འཇུག་གཞུང་ལས། དེ་བས་སེམས་ནི་བརྟན་པ་ཡིས། །ལྟུང་བ་རྣམས་ནི་གཞོམ་བྱ་སྟེ
བདག་ནི་ལྟུང་བས་ཕམ་བྱས་ན། །
ཁམས་གསུམ་རྒྱལ་འདོད་བཞད་གད་འགྱུར། །
བདག་ནི་ཀུན་ལས་རྒྱལ་བྱ་སྟེ། །
བདག་ལས་སུ་ཡང་རྒྱལ་མི་བྱ། །
ཞེས་པ་ལྟར་ཐུན་ཚོད་ལས་མི་འདའ་བར་གཉེན་པོ་བསྟེན་པར་ཅིས་ཀྱང་གལ་ཆེ་བའོ། 
དཔལ་སྤྲུལ་རིན་པོ་ཆེས་ཞལ་སྔ་ནས་ཚིགས་སུ་བཅད་པས་སྡོམ་མཛད་པ་ནི། དང་པོ་ཉེས་སྤྱོད་སྡོམ་པའི་ཚུལ་ཁྲིམས་ནི། །རྩ་ལྟུང་བསྲུང་དང་དེ་ཡི་ཡན་ལག་གོ །
རྩ་ལྟུང་གཅིག་བཞི་བཅོ་བརྒྱད་རིམ་པ་ལྟར། །ཐབས་ལ་མཁས་དང་བྱང་ཆུབ་སེམས་དཔའི་ས། །ནམ་མཁའི་སྙིང་པོའི་མདོ་ཡི་རྗེས་སུ་འབྲང༌། །
དང་པོ་སྨོན་སེམས་མི་གཏོང་བསྲུང་བ་སྟེ། །
མཐའ་ཡས་འགྲོ་བ་སངས་རྒྱས་ཉིད་ཐོབ་ཕྱིར། །བདག་གི་དགེ་ཚོགས་བསྒྲུབ་ཅིང་མི་དགེ་སྤོང༌། །
སྙམ་པ་མི་བརྗེད་དམ་པ་གསུམ་འབྲེལ་བར། །དགེ་ཚོགས་གང་འགྲུབ་སྒྲུབ་ལས་གཞན་ཡོད་མིན། །
དོན་འདི་བསླབ་པ་ཀུན་གྱི་སྡོམ་གཅིག་སྟེ། །
ཤེས་སླ་དོན་འདུས་གནད་ཟབ་ཕུལ་དུ་བྱུང༌། །
མཚུངས་བྲལ་དྲིན་ཆེན་བླ་མའི་མན་ངག་ལས། །དོན་འདི་ཁོ་ན་རྩལ་དུ་བཏོན་ནས་གསུངས། །
གཉིས་པ་སེར་སྣ་འདོད་ཆགས་ཁོང་ཁྲོ་དང༌། །གཏི་མུག་ཀུན་སློང་བཞི་ཡིས་རིམ་པ་བཞིན། །ཆོས་ནོར་མི་སྟེར་བདག་བསྟོད་གཞན་ལ་སྨོད། །བརྡེག་བཙོག་བྱེད་དང་ཤད་སྦྱང་ལེན་མི་བྱེད། །
ཡང་དག་ཆོས་སྤོངས་ཆོས་མིན་སྟོན་པའོ། །
གསུམ་པ་རྒྱལ་བློན་ཕལ་ལ་འབྱུང་ཉེ་བའི། །ལྟུང་བའི་རྣམ་གྲངས་ལྔ་ལྔ་བརྒྱད་རིམ་བཞིན། །དང་པོ་དཀོན་མཆོག་དཀོར་འཕྲོག་ཆོས་སྤོང་ལས། །ཚུལ་ལྡན་ཚུལ་འཆལ་ཁྲིམས་གཅོད་བསླབ་འདེབས་སོགས། །མཚམས་མེད་ལས་བྱེད་ལོག་ལྟ་ལྔ་ཡིན་ནོ། །
གཉིས་པ་སྔ་མ་ལྔ་ལས་ལོག་ལྟ་ཕྲི། །དེ་ཚབ་གྲོང་ལྗོང་གྲོང་ཁྱེར་གྲོང་བརྡལ་དང༌། །ཡུལ་འཁོར་འཇོམས་པ་གཅིག་བརྩིས་བསྣན་པའོ། །
གསུམ་པ་བློ་མ་སྦྱང་ལ་སྟོང་ཉིད་སྟོན། །
རྫོགས་པའི་བྱང་ཆུབ་ཕྱིར་བཟློག་ཐེག་དམན་བཅུག །
སོ་སོར་ཐར་པ་སྤངས་ནས་སེམས་བསྐྱེད་སློབ། །
ཉན་རང་ཐེག་པར་རང་འབྲས་མེད་པར་འཛིན། །
རྙེད་བཀུར་རྒྱུ་ཡིས་བདག་བསྟོད་གཞན་ལ་སྨོད། །རང་གི་ཟབ་དོན་མ་རྟོགས་རྟོགས་རྫུན་བྱེད། །
དགེ་སློང་ཆད་པས་གཅོད་འཇུག་སུག་འབུལ་ལེན། །
སྤང་བའི་ལོངས་སྤྱོད་ཁ་ཏོན་པ་ལ་སྦྱིན། །
དེ་ལྟར་རྩ་ལྟུང་ཚུལ་རྣམས་ལེགས་བསྲུང་ཤིང༌། །ཉམས་ན་
བཅོས་ཚུལ་རབ་འབྲིང་ཐ་མ་གསུམ། །རབ་ཀྱིས་སྟོང་ཉིད་ལྟ་བའི་ངང་ལ་བཤགས། །སྡིག་ལྟུང་རང་བཞིན་མེད་ཤེས་འགྱོད་ཚངས་མཆོག །འབྲིང་གིས་རིག་སྔགས་ལྷ་ལ་གསོལ་བ་གདབ། །དེ་ཡང་ཉིན་མོ་གསོ་སྦྱོང་སྡོམ་པ་བླང༌། །བྱང་ཆུབ་སེམས་དཔའ་ནམ་མཁའི་སྙིང་པོ་ལ། །གཅིག་ཏུ་མོས་པའི་གསོལ་འདེབས་རྒྱུད་བསྐུལ་འབད། །
ཐོ་རངས་བདག་གི་ལྟུང་བ་སྦྱང་བའི་ཕྱིར། །རྨི་ལམ་སྤྲུལ་པ་སྟོན་ཞེས་གསོལ་བཏབ་ཉལ། །བྱང་སེམས་སྤྲུལ་པས་ལྟུང་ལས་ལྡང་བར་བྱེད། །
དེ་ལྟར་མ་བྱུང་སྐྱ་རེངས་འཆར་བའི་དུས། །སྐྱ་རེངས་འཕྲིན་གསོལ་སྔར་བཞིན་བཤགས་པས་དག །
ཐ་མས་གཉེན་པོ་སྟོབས་བཞི་ཚང་བ་ཡི། །ཕུང་པོ་གསུམ་པ་ལ་སོགས་འགྱོད་བཤགས་བྱ། །
དངོས་སུ་བྱང་སེམས་དགེ་འདུན་ཚོགས་པའི་དབུས། །ནོངས་པ་བསྒྲགས་ནས་མཐོལ་བཤགས་སྒོ་ནས་བཤགས། །གང་ཡང་སྡོམ་པ་གསར་དུ་བླང་བར་བྱ། །
གཉིས་པ་དེ་ཡི་ཡན་ལག་དུས་ཀུན་ཏུ། །རང་དང་གཞན་ལ་འཕྲལ་ཡུན་གནོད་པའི་ལས། །མ་ལུས་སྙིང་ནས་བརྟགས་ཏེ་སྤངས་བར་བྱ། 
ཞེས་གསུངས་སོ།། 
གཉིས་པ་དགེ་བ་ཆོས་སྡུད་ཀྱི་ཚུལ་ཁྲིམས་ནི། དཀོན་མཆོག་བརྩེགས་པ་ལས། དགེ་བའི་ཆོས་སྡུད་པའི་ཚུལ་ཁྲིམས་ནི་སངས་རྒྱས་ཀྱི་ཆོས་ཡོངས་སུ་རྫོགས་པར་བྱེད་དོ། 
ཅེས་གསུངས་ཤིང་། དཔལ་སྤྲུལ་རིན་པོ་ཆེའི་བྱང་ཆུབ་སེམས་དཔའི་བསླབ་བྱ་བསྡུས་པ་ལས། དགེ་བ་ཆོས་སྡུད་ཀྱི་ཚུལ་ཁྲིམས་ལ་སྨོན་པ་བྱང་ཆུབ་སེམས་ཀྱི་བསླབ་བྱ་དང༌། འཇུག་པ་བྱང་ཆུབ་སེམས་ཀྱི་བསླབ་བྱ་གཉིས། དང་པོ་སྨོན་པའི་བསླབ་བྱ་ལ་ལྔ་ལས། དང་པོ་སྨོན་སེམས་མི་འཆོར་བའི་ཐབས་སུ་སེམས་ཅན་བློས་མི་གཏོང་བ་ནི་སེམས་ཅན་སུ་ཡང་རུང་བས་རང་གི་སེམས་སུན་ཕྱུང་བ་ལ་བརྟེན་ནས་
ད་ཕྱིན་ཆད་འདི་ལ་གནོད་པ་སེལ་ནུས་པའི་དུས་བྱུང་ཡང་མི་སེལ། 
ཕན་ཐོགས་པའི་དུས་བྱུང་ཡང་ཕན་མི་འདོགས་སྙམ་དུ་སེམས་ཅན་གཅིག་བློས་བཏང་ན་
སེམས་ཅན་ཐམས་ཅད་བློས་བཏང་པ་དང་འདྲ་བས་དེ་སྤང་ནས་
སེམས་ཅན་ཐམས་ཅད་སྙིང་རྗེ་ཆེན་པོའི་བློས་བཟུང་སྟེ་དངོས་སུ་ཕན་ཅི་ཐོགས་སུ་གདབ། ནམ་ཡང་ཕན་འདོགས་པའི་སྨོན་ལམ་འདེབས་པ་སོགས་བྱའོ། །
གཉིས་པ་སྨོན་སེམས་མི་ཉམས་པའི་ཐབས་སུ་བྱང་ཆུབ་སེམས་ཀྱི་ཕན་ཡོན་དྲན་པ་ནི། བྱང་ཆུབ་ཀྱི་སེམས་ནི་རྒྱལ་བ་སྲས་བཅས་ཀྱི་གཤེགས་ཤུལ། ཕན་བདེ་ཐམས་ཅད་ཀྱི་འབྱུང་གནས་ཡིན་པས། བྱང་ཆུབ་སེམས་ཀྱི་ཕན་ཡོན་ཚད་མེད་པའི་ཚུལ་མདོ་སྡེ་སངས་རྒྱས་ཕལ་པོ་ཆེར། བྱང་ཆུབ་སེམས་དཔའ་ནོར་བཟང་གི་དགེ་བའི་བཤེས་གཉེན་བརྟེན་པའི་ལེའུ་ལས་བྱང་ཆུབ་སེམས་དཔའ་བྱམས་པས་དཔེ་ཉིས་བརྒྱ་དང་སུམ་ཅུས་བསྟན་པ་དང༌། སྤྱོད་འཇུག་ལེའུ་དང་པོ་དང༌། གཞན་ཡང་བཀའ་དང་བསྟན་བཅོས་དུ་མ་ནས་བྱང་ཆུབ་སེམས་ཀྱི་ཕན་ཡོན་བསྟན་པ་རྣམས་ལ་བལྟ་ཞིང་བློ་ལ་ངེས་པར་བྱས་ནས་
རྒྱུན་ཏུ་དྲན་པ་དང༌། བསྡུ་ན
ངན་འགྲོ་རྣམས་ནི་བཟློག་བགྱིད་ཅིང༌། །མཐོ་རིས་ལམ་ནི་རབ་སྟོན་ལ། །རྒ་ཤི་མེད་པར་འདྲེན་བགྱིད་པའི། །བྱང་ཆུབ་སེམས་ལ་ཕྱག་འཚལ་ལོ། །
ཞེས་པ་ཙམ་ནམ་དྲན་དྲན་དུ་འདོན་ཞིང་དེའི་དོན་བསམ་མོ། །
གསུམ་པ་བྱང་ཆུབ་སེམས་ཀྱི་སྟོབས་བསྐྱེད་པའི་ཆེད་དུ་ཚོགས་བསགས་པ་ནི། བྱང་ཆུབ་ཀྱི་སེམས་ཀྱི་ཟིན་པའི་སྒོ་ནས་སྦྱིན་སོགས་བསོད་ནམས་ཀྱི་ཚོགས་དང་འཁོར་གསུམ་རྣམ་པར་མི་རྟོག་པ་ཤེས་རབ་ཀྱི་ཚོགས་སྟེ་ཚོགས་གཉིས་ཟུང་འབྲེལ་དུ་བསླབ་པ་ལ་འབད་ཅིང་བྱང་ཆུབ་སེམས་དཔའ་རྣམས་ཀྱི་ཐབས་ལ་མཁས་པས་ཟིན་ན་
ཚོགས་ཆེན་པོ་བསགས་པ་ལ་དངོས་པོ་རྒྱ་ཆེན་པོ་དང་བརྩོན་འགྲུས་ཡུན་རིང་བ་མི་དགོས་པར། སྐད་ཅིག་རེ་རེས་ཀྱང་བསྐལ་བ་མང་པོའི་ཚོགས་རྫོགས་པའི་ཚུལ་རྣམས་ཀྱང་ཤེས་པར་བྱའོ། །
བཞི་པ་བྱང་ཆུབ་ཀྱི་སེམས་གོང་ནས་གོང་དུ་འཕེལ་བའི་ཆེད་དུ་སེམས་སྦྱངས་པར་བརྩོན་པ་ལ་གསུམ། བྱང་ཆུབ་སེམས་ཀྱི་རྒྱུ་ལ་སྦྱངས་བ་བྱམས་སྙིང་རྗེ་སྒོམ་པ་ནི། དང་པོ་སེམས་ཅན་བདེ་བ་དང་མི་ལྡན་པ་ཞིག་དངོས་སུ་མཐོང་བའམ་བློ་ཡུལ་དུ་བླངས་ཏེ
དེ་ལ་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སྙམ་པའི་བློ་དྭང་དྭང་བ་ཡང་དང་ཡང་དུ་བསྐྱེད་ཅིང་དེ་ལ་སེམས་རྩེ་གཅིག་ཏུ་འཛིན་པ་ནི་བྱམས་པ། སེམས་ཅན་སྡུག་བསྔལ་གྱིས་ཉམས་ཐག་པ་ཞིག་དངོས་སུ་མཐོང་བའམ་བློ་ཡུལ་དུ་བླང་ནས་དེ་ལ་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་སྙམ་དུ་སྔར་ལྟར་བསྒོམ་པ་སྙིང་རྗེ་ཡིན་ལ། འདི་གཉིས་ཀ་ཡང་དང་པོ་རང་གི་མ་ལྟ་བུ་གང་ལ་སྒོམ་སླ་བ་ལ་བསྒོམ་ནས
རིམ་གྱིས་རང་གི་དགྲའི་བར་དུ་བསྒོམ་མཐར་ནམ་མཁའི་མཐའ་ཁྱབ་ཀྱི་སེམས་ཅན་ཐམས་ཅད་ལ་བསྒོམ་ཞིང་མཇུག་བསྔོ་བ་བྱ་བ་ནི་ཕན་ཡོན་ཚད་མེད་ཅིང་བྱང་ཆུབ་ཀྱི་སེམས་རྒྱུད་ལ་སྐྱེ་བའི་རྒྱུ་ཡིན་ནོ། །
གཉིས་པ་སེམས་དངོས་ལ་སྦྱང་བ་ནི། ཉིན་ལན་གསུམ་མཚན་ལན་གསུམ་དུ་ཡན་ལག་བདུན་པ་སྔོན་དུ་འགྲོ་བས་བྱང་ཆུབ་སྙིང་པོར་མཆིས་ཀྱི་བར་སོགས་སྐྱབས་འགྲོ་དང༌། ཇི་ལྟར་སྔོན་གྱི་སོགས་བྱང་སྡོམ་ལེན་ཆོག་གིས་སྡོམ་པ་ཡང་དང་ཡང་དུ་བླང་ཞིང་རང་གཞན་དགའ་བ་སྒོམ་པ་སོགས་བྱའོ། །
གསུམ་པ་བྱང་ཆུབ་སེམས་ཀྱི་བསླབ་བྱ་ལ་སྦྱང་བ་ནི་བདག་གཞན་མཉམ་པ་བརྗེ་བ། བདག་པས་གཞན་གཅེས་པ་བསྒོམ་པ་རྣམས་ལ་བློ་སྦྱོང༌། ལྔ་པ་ཚེ་རབས་ཐམས་ཅད་དུ་བྱང་ཆུབ་ཀྱི་སེམས་མི་བརྗེད་པའི་ཐབས་སུ་དཀར་ནག་གི་ཆོས་བརྒྱད་ལ་བླང་དོར་བྱ་བ་ནི་དཀར་པོའི་ཆོས་བཞི་ཉམས་སུ་བླང་ཞིང་ནག་པོའི་ཆོས་བཞི་སྤང་བར་བྱ་བ་ལས་སྤང་བྱ་ནག་པོའི་ཆོས་བཞི་ནི། བླ་མ་སོགས་མཆོད་པར་འོས་ལ་རྫུན་གྱིས་བསླུ་བ་དང༌། འགྱོད་པའི་གནས་མ་ཡིན་པ་བྱང་ཆུབ་ཏུ་སེམས་བསྐྱེད་པ་ལ་འགྱོད་པ་བསྐྱེད་པ་དང༌། དམ་པ་བྱང་ཆུབ་སེམས་དཔའ་རྣམས་ལ་སྐུར་བ་འདེབས་པ་དང༌། འགྲོ་བ་གཞན་ལ་གཡོ་དང་སྒྱུས་སྤྱོད་པའོ། །
བླང་བྱ་དཀར་པོའི་ཆོས་བཞི་ནི། སྲོག་ལ་བབས་ཀྱང་ཤེས་བཞིན་དུ་རྫུན་མི་སྨྲ་བ་དང༌། དུས་རྟག་ཏུ་བྱང་ཆུབ་སེམས་ཀྱི་ཕན་ཡོན་དང་བསྔགས་པ་བརྗོད་ཅིང་སེམས་ཅན་རྣམས་ཐེག་པ་ཆེན་པོ་ལ་འགོད་པ་དང༌། རྒྱལ་སྲས་བྱང་ཆུབ་སེམས་དཔའ་རྣམས་ལ་སྟོན་པ་རྫོགས་པའི་སངས་རྒྱས་དངོས་དང་འདྲ་བར་གུས་ཤིང་ཡོན་ཏན་གྱི་བསྔགས་པ་བརྗོད་པ་དང༌། སེམས་ཅན་ཐམས་ཅད་ལ་གཡོ་སྒྱུ་མེད་པར་ལྷག་པའི་བསམ་པས་གནས་པའོ། །
འཇུག་པའི་བསླབ་བྱ་ཕ་རོལ་ཏུ་ཕྱིན་པ་དྲུག་ལ་སྤྱོད་པ་ནི། ནོར་དང་ཆོས་དང་མི་འཇིགས་པའི་སྦྱིན་པ་གསུམ་གཏོང་བ་ནི་སྦྱིན་པའི་ཕ་རོལ་ཏུ་ཕྱིན་པ། ཚུལ་ཁྲིམས་རྣམ་པ་གསུམ་བསྲུང་བ་ནི་ཚུལ་ཁྲིམས་ཀྱི་ཕར་ཕྱིན། སྡུག་བསྔལ་ཁོང་ཁྲོ་ཟབ་མོ་གསུམ་བཟོད་པ་ནི་བཟོད་པའི་ཕར་ཕྱིན། གོ་ཆ་སྦྱོར་བ་ཆོག་པར་མི་འཛིན་པའི་བརྩོན་འགྲུས་གསུམ་རྩོམ་པ་ནི་བརྩོན་འགྲུས་ཀྱི་ཕར་ཕྱིན། བྱིས་པ་ཉེར་སྤྱོད་དོན་རབ་འབྱེད་པ། དེ་བཞིན་གཤེགས་དགའི་བསམ་གཏན་གསུམ་སྒོམ་པ་ནི་བསམ་གཏན་གྱི་ཕར་ཕྱིན། ཐོས་བསམ་བསྒོམ་པའི་ཤེས་རབ་གསུམ་ལ་བསླབ་པ་ནི་ཤེས་རབ་ཀྱི་ཕར་ཕྱིན་ཏེ། 
དེ་དག་ཀྱང་རྩ་བ་སེམས་གཙོ་ཆེ་བས། སེམས་ཐོག་ནས་སྦྱོང་བ་ལ་འབད་དགོས། 
དང་པོ་སྦྱིན་པའི་ཕ་རོལ་ཏུ་ཕྱིན་པ་ནི་རང་གི་ཡོ་བྱད་ཐམས་ཅད་སེམས་ཅན་ལ་སྦྱིན་འདོད་ཀྱི་གཏོང་སེམས་ལ་འདུས་ཏེ་
དེ་ལྟ་བུའི་གཏོང་སེམས་ཡོད་ན་
སྦྱིན་པའི་ཕར་ཕྱིན་ཡིན་གྱིས། སེམས་ཅན་ཐམས་ཅད་ཀྱི་དབུལ་བ་བོར་བ་མི་དགོས་ཏེ་
སྤྱོད་འཇུག་ལས། གལ་ཏེ་འགྲོ་བ་དབུལ་བོར་བས། སྦྱིན་པའི་ཕ་རོལ་ཕྱིན་ཡིན་ན
ད་དུང་འགྲོ་བཀྲེན་ཡོད་ན་སྔོན། སྐྱོབས་པ་ཇི་ལྟར་ཕ་རོལ་ཕྱིན། 
བདོག་པ་ཐམས་ཅད་འབྲས་བཅས་ཏེ། 
སྐྱེ་བོ་ཀུན་ལ་གཏོང་སེམས་ཀྱིས། སྦྱིན་པའི་ཕ་རོལ་ཕྱིན་གསུངས་ཏེ། 
དེ་ལྟས་དེ་ནི་སེམས་ཉིད་དོ། །
ཞེས་སོ། །
ཚུལ་ཁྲིམས་ཀྱང་རང་གི་སྤོང་བའི་སེམས་ཐོབ་པ་དེ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡིན་ཏེ་དཔེར་ན། 
རང་གི་ངོས་ནས་སེམས་ཅན་གྱི་སྲོག་མི་གཅོད་སྙམ་པའི་སྤོངས་སེམས་དེ་ཚུལ་ཁྲིམས་ཡིན་གྱིས། བསད་བྱའི་སེམས་ཅན་དེ་དག་ངེས་པར་སུས་ཀྱང་གསོད་པར་མི་འགྱུར་བའི་གནས་སྐབས་ཐོབ་པ་ནི་མི་དགོས་ཏེ་
སྔ་མ་ལས། ཉ་ལ་སོགས་པ་གང་ཞིག་ཏུ། །དེ་དག་གསོད་མི་འགྱུར་བར་བསྐྲད། །སྤང་བའི་སེམས་ཉིད་ཐོབ་པ་ལས། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་སོ། །
བཟོད་པ་ཡང༌། རང་གི་སེམས་ཀྱི་ཁྲོ་བ་ཐུལ་ན་དེ་ལས་ལྷག་པ་མེད་དོ། །
ཕྱི་རོལ་གྱི་སེམས་ཅན་མི་བསྲུན་བ་ནི། ནམ་མཁའ་ལྟར་ཚད་མེད་པས་དེ་དག་ཐམས་ཅད་གཞོམ་པར་ག་ལ་ལང་སྟེ། 
རང་གི་སེམས་ཁོ་ན་བཏུལ་བས་དགྲ་དེ་དག་ཐམས་ཅད་ཐུལ་བ། དཔེར་ན་རྐང་པ་ལ་ཚེར་མ་བསྲུང་བའི་དོན་དུ་ས་སྟེང་ཐམས་ཅད་ཀོ་བས་གཡོག་དགོས་ན་
ཤིན་ཏུ་དཀའ་ཡང༌། རང་གི་རྐང་མཐིལ་ཀོ་བས་གཡོག་པས་ས་སྟེང་ཐམས་ཅད་གཡོག་པ་དང་ཁྱད་མེད་པ་ལྟ་བུ་སྟེ། 
སྤྱོད་འཇུག་ལས། །སེམས་ཅན་མི་བསྲུན་ནམ་མཁའ་བཞིན། །དེ་དག་གཞོམ་གྱིས་ཡོངས་མི་ལང༌། །ཁྲོ་བའི་སེམས་འདི་གཅིག་བཅོམ་ན། །
དགྲ་དེ་ཐམས་ཅད་ཆོམས་དང་འདྲ། །
དེ་བཞིན་ཕྱི་རོལ་དངོས་པོ་ཡང༌། །བདག་གིས་ཕྱིར་བཟློག་མི་ལང་གིས། །བདག་གི་སེམས་འདི་ཕྱིར་བཟློག་བྱའི། །གཞན་རྣམས་བཟློག་གོ་ཅི་ཞིག་དགོས། །
ས་སྟེང་འདི་དག་ཀོས་གཡོག་ཏུ། །དེ་སྙེད་ཀོ་བས་ག་ལ་ལང༌། །ལྷམ་མཐིལ་ཙམ་གྱི་ཀོ་བས་ནི། །ས་སྟེང་ཐམས་ཅད་གཡོགས་དང་འདྲ། །ཞེས་སོ། །
བརྩོན་འགྲུས་ཀྱི་ཕར་ཕྱིན་ཡང་སེམས་དགེ་བའི་བརྩོན་འགྲུས་ཁོ་ན་གལ་ཆེ་སྟེ། 
ལུས་ངག་གི་བརྩོན་འགྲུས་ཡུན་རིང་དུ་འབད་ཀྱང་ཐོབ་མི་ནུས་པའི་ཚངས་པའི་གོ་འཕང་ལྟ་བུ་ཡང་བྱམས་པའི་སེམས་སྐད་ཅིག་མ་ཞིག་སྐྱེས་པས་འཐོབ་པ་ཡིན། 
དེ་ལས་སེམས་གསལ་གཅིག་བསྐྱེད་འབྲས་བུ་གང༌། ཚངས་ལ་སོགས་པ་ཡིན་པ་ལྟར། ལུས་ངག་བཅས་པའི་འབྲས་བུ་ཡང༌། སྤྱོད་པ་ཞན་པས་དེ་ལྟ་མིན། །ཞེས་སོ། །
བསམ་གཏན་གྱི་ཕར་ཕྱིན་ནི་ངེས་པར་སེམས་ཁོ་ན་ལ་བརྟེན་པར་ཡིན་པའི་ཕྱིར་སེམས་གཞན་དུ་མི་གཡེང་བ་ནི་བསམ་གཏན་གྱི་ངོ་བོ་ཡིན་ཏེ་
སྔ་མ་ལས། །བཟླས་བརྗོད་དང་ནི་དཀའ་ཐུབ་ཀུན། །ཡུན་རིང་དུས་སུ་སྤྱད་བྱས་ཀྱང༌། །སེམས་གཞན་གཡེངས་པས་བྱས་པ་ནི། །དེ་ཉིད་རིག་པས་དོན་མེད་གསུངས། །ཞེས་སོ། །
ཤེས་རབ་ཀྱང་སེམས་ཀྱི་གསང་བ་སེམས་རང་བཞིན་གྱི་འོད་གསལ་བའི་གནད་མ་ཤེས་ན་
ཆོས་དང་པོ་ཤེས་ཀྱང་མི་གྲོལ་ཏེ་
དེ་ལས། །གང་གིས་ཆོས་ཀྱི་གཙོ་བོ་མཆོག །སེམས་གྱི་གསང་འདི་མ་ཤེས་ན
བདེ་ཐོབ་སྡུག་བསྔལ་གཞོམ་འདོད་ཀྱང༌། །དེ་དག་དོན་མེད་གྱི་ནར་འཁྱམས། །ཞེས་སོ། །
དེས་ན་ཕ་རོལ་ཏུ་ཕྱིན་པ་ཐམས་ཅད་ལ་དེ་ལྟར་སྦྱངས་པ་ནི་འཇུག་པའི་བསླབ་བྱ་ཡིན་ནོ། 
ཞེས་གསུངས་པ་དང་། གསུང་གཞན་དུ་ཚིགས་སུ་བཅད་པས་སྡོམ་མཛད་པ་ནི། གཉིས་པ་དགེ་བ་ཆོས་སྡུད་ཚུལ་ཁྲིམས་ལ། །སྨོན་འཇུག་གཉིས་ལས་སྨོན་པའི་བསླབ་བྱ་ལྔ། །དང་པོ་སེམས་ཅན་བློས་མི་བཏང་བ་ནི། །འགྲོ་བའི་རིགས་གཏོགས་གང་ཡང་རུང་གཅིག་ལ། །གནོད་པ་སྤོང་དང་ཕན་འདོགས་ནུས་པའི་སྐབས། །བྱུང་ཡང་མི་བྱེད་སྙམ་དུ་དམ་བཅའ་བའི། །བློ་སྐྱེས་སྨོན་སེམས་རྩད་ནས་གཏོང་འགྱུར་ཕྱིར། །གནས་སྐབས་ཁྲོ་བའི་དབང་དུ་གྱུར་ན་
ཡང༌། །ཕུགས་སུ་བསམ་པ་བཟང་པོའི་སྨོན་ལམ་གདབ། །སེམས་ཅན་ཀུན་དོན་བསྒྲུབ་སྙམ་འབྲལ་མི་བྱ། །
གཉིས་པ་སེམས་བསྐྱེད་ཕན་ཡོན་དྲན་པ་ནི། །རྒྱས་པར་ཕལ་པོ་ཆེ་ལས་འབྱུང་བ་དང༌། །འབྲིང་དུ་སྤྱོད་འཇུག་ལེའུ་དང་པོའི་དོན། །མདོར་བསྡུས་བྱམས་སྨོན་ལས་བྱུང་ཚིགས་བཅད་སོགས། །ཤེས་བྱས་ཡང་དང་ཡང་དུ་དེ་དོན་བསམ། །
མདོར་ན་སྲིད་ཞིའི་བདེ་ལེགས་ཇི་སྙེད་པ། །བྱང་ཆུབ་སེམས་ཀྱི་མཐུ་ལས་བྱུང་བའི་ཚུལ། །དུས་ཀུན་མི་བརྗེད་དྲན་པས་ངེས་ཤེས་བསྐྱེད། །
གསུམ་པ་བྱང་ཆུབ་སེམས་ཀྱི་སྟོབས་བསྐྱེད་པ། །ཕྱག་མཆོད་ལ་སོགས་ཡན་ལག་བདུན་པ་དང༌། །ཆོས་སྤྱོད་བཅུ་སོགས་དམིགས་མེད་ལྟ་བའི་རྩིས། །ཟིན་པའི་བསོད་ནམས་ཡེ་ཤེས་ཚོགས་གཉིས་བསགས། །
བཞི་པ་སེམས་སྦྱོང་པ་ལ་རྣམ་པ་གསུམ། །རྒྱུ་ལ་སྦྱོང་བ་ཚད་མེད་རྣམ་བཞི་སྟེ། །
དང་པོ་དམིགས་ཡུལ་བདེ་འདོད་སྡུག་བསྔལ་ཅན། །བདེ་ལྡན་ཆགས་སྡང་ཅན་བཞིར་རིམ་པ་བཞིན། །ལྡན་འདོད་བྲལ་འདོད་མི་འབྲལ་ཞི་འདོད་པའི། །སེམས་ཅན་ཆོས་དམིགས་དམིགས་པ་མེད་པ་བསྒོམ། །
སེམས་དངོས་སྦྱོང་བ་ཉིན་མཚན་དུས་དྲུག་གི །ཉིན་རེ་བཞིན་དུ་བྱང་སྡོམ་ལེན་པ་ཡིན། །
ཆོ་ག་རྒྱས་བསྡུས་གང་ཡང་རུང་བ་ཡིས། །མི་ཆགས་བྱང་ཆུབ་སེམས་སྡོམ་བསྐྱར་ཞིང་བླང༌། །བསླབ་བྱ་ལ་སྦྱང་བདག་གཞན་མཉམ་པ་དང༌། །བརྗེ་བ་བདག་པས་གཞན་གཅེས་བསྒོམ་པ་གསུམ། །དང་པོ་བདག་དང་འགྲོ་ཀུན་བློ་མཐུན་པར། །བདེ་འདོད་སྡུག་བསྔལ་མི་འདོད་མཚུངས་པ་ལ། །བདག་བཞིན་གཞན་ལ་མི་སེམས་ཚུལ་མིན་གྱིས། །དེས་ན་བདག་དང་འགྲོ་ཀུན་མཚུངས་པ་རུ། །ཕན་པ་བསྒྲུབ་ཅིང་གནོད་པ་སྤོངས་ལ་བརྩོན། །
གཉིས་པ་བདག་གི་བདེ་དགེ་ཇི་སྙེད་པ། །གོས་ཕུད་བཞིན་དུ་འགྲོ་ཀུན་ལ་སྦྱིན་ཞིང༌། །འགྲོ་བའི་སྡིག་སྡུག་བདག་གིས་ལེན་པ་སོགས། །བདག་གཞན་གོ་ས་སྤོས་ལ་ཡང་ཡང་བསྒོམ། །
གསུམ་པ་རང་དོན་བསྒྲུབ་བློ་ཀུན་སྤང་ནས། །
དངོས་སུ་ལུས་དང་སྲོག་དང་ལོངས་སྤྱོད་ཀྱིས། །འགྲོ་བའི་ཉེར་འཚོ་མ་ལུས་བསྒྲུབ་བྱ་ཞིང༌། །བྱ་དཀའ་རྒྱལ་སྲས་སྤྱོད་ལ་སློབ་པའོ། །
ལྔ་པ་སྐྱེ་དང་ཚེ་རབས་ཐམས་ཅད་དུ། །མི་བརྗེད་བྱང་ཆུབ་སེམས་མཆོག་དྲན་པའི་རྒྱུ། །དཀར་ནག་ཆོས་བརྒྱད་བླང་དོར་བྱ་བ་སྟེ། །
མཆོད་འོས་བསླུ་དང་འགྱོད་མེད་འགྱོད་པ་བསྐྱེད། །
དམ་པར་སྐུར་འདེབས་འགྲོ་ལ་གཡོ་རྒྱུ་སྤྱོད། །
ནག་ཆོས་བཞི་སྤངས་ཤེས་བཞིན་རྫུན་མི་སྨྲ། །འགྲོ་ཀུན་ཐེག་ཆེན་ལ་གཞུག་རྒྱལ་སྲས་གུས། །
ཀུན་ལ་རྒྱུ་དྲང་གཡོ་མེད་ངེས་པར་བསླབ། །
གཉིས་པ་འཇུག་པའི་བསླབ་བྱ་ཕར་ཕྱིན་དྲུག །སྦྱིན་ཚུལ་བཟོད་བརྩོན་བསམ་གཏན་ཤེས་རབ་སྟེ། །
ངོ་བོ་ཁྱད་ཆོས་བཞི་ལྡན་དག་པའི་ཚོགས། །བསྒྲུབ་ཚུལ་བཞི་བསྒྲུབ་ཆགས་པ་བདུན་པོ་སྤོངས། །
དམ་པ་གསུམ་གྱིས་ཟིན་པར་ཉམས་སུ་བླང༌། །ཁྱད་ཆོས་མི་མཐུན་ཕྱོགས་ཉམས་མི་རྟོགས་ལྡན། །
འདོད་པ་ཀུན་རྫོགས་ཐེག་གསུམ་ལམ་ལ་འགོད། །ཡོན་ཏན་རྒྱ་ཆེ་བ་དང་ཟང་ཟིང་མེད། །
དོན་ཆེ་བ་དང་མི་ཟད་པ་བཞིར་ལྡན། །
ཆགས་པ་མི་མཐུན་ཕྱི་བཤོལ་ཆོག་པར་འཛིན། །
ལན་དང་རྣམ་སྨིན་མི་མཐུན་ཕྲ་མོ་དང༌། །རྣམ་པར་གཡེང་ལ་ཆགས་པ་སྤང་བྱ་ཞིང༌། །སྦྱོར་བ་སེམས་བསྐྱེད་དངོས་གཞི་དམིགས་པ་མེད། །
བསྔོ་བས་རྒྱས་ཐེབས་དམ་པ་གསུམ་ལྡན་བྱ། 
ཞེས་གདམས་པ་མཛད་པ་ལྟར་ཉམས་སུ་ལེན་པར་བྱའོ།། 
གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ནི། དཀོན་མཆོག་བརྩེགས་པ་ལས། སེམས་ཅན་དོན་བྱེད་པའི་ཚུལ་ཁྲིམས་ཀྱིས་ནི་གཞན་ལ་ཕན་པ་ལྷུར་བྱེད་པ་ཡིན་ནོ། །
ཞེས་སེམས་བསྐྱེད་ཀྱིས་ཟིན་པའི་སྒོ་ནས་སེམས་ཅན་ལ་དངོས་སམ་བརྒྱུད་ནས་ཕན་བདེ་བསྒྲུབ་པ་ཐམས་ཅད་སེམས་ཅན་དོན་བྱེད་ཀྱི་ཚུལ་ཁྲིམས་ཡིན་ལ་བསྡུ་ན། 
བྱམས་པའི་མདོ་སྡེ་རྒྱན་ལས། སྦྱིན་མཚུངས་དེ་དོན་ལེན་འཇུག་དང་། །བདག་ཉིད་རྗེས་སུ་འཇུག་རྣམས་ཀྱིས། །སྙན་པར་སྨྲ་དང་དོན་སྤྱོད་དང་། །དོན་མཐུན་ཉིད་དུ་འདོད་པ་ཡིན། །
ཞེས་བསྡུ་བའི་དངོས་པོ་བཞི་ལ་ཡོངས་སུ་མ་བརྟེན་ན་
བསླབ་པར་བྱ་བའི་གཞན་དོན་གང་ཡིན་པ་བསྒྲུབ་པར་མི་ནུས་པས། ཐོག་མར་ཟང་ཟིང་གི་སྦྱིན་པས་སེམས་ཅན་རྣམས་ལེགས་པར་བསྡུ་བར་བྱེད་པ་དང་། སྙན་པར་སྨྲ་བའི་གཏམ་གྱིས་དེ་དག་གི་ཡིད་དྲང་ཞིང་དམ་པའི་ཆོས་བསྒྲུབ་པ་ལ་དོན་གཉེར་གྱི་མོས་པ་དང་འདུན་པ་སྤྲོ་བ་བསྐྱེད་དུ་བཅུག་ནས
གདུལ་བྱ་རང་རང་གི་བློ་དང་འཚམ་པའི་ཆོས་ཀྱི་དོན་ལ་སྤྱོད་དུ་འཇུག་པ་སྟེ། 
ཐེག་པ་དམན་པ་ལ་མོས་པ་དག་རེ་ཞིག་དེ་དང་མཐུན་པའི་ཆོས་ཀྱིས་རྗེས་སུ་བཟུང་ནས་རིམ་གྱིས་ཁ་དྲང་བར་བྱ་བ་དང་། མཆོག་ཏུ་ཟབ་པ་དང་རྒྱ་ཆེ་བ་ལ་མོས་པ་དག་ནི་སྤྱོད་པ་དུས་ཚོད་དང་འབྲེལ་བའི་ཐབས་ཀྱིས་གདུལ་བ་ལ་མཁས་པར་བྱ་བ་སྟེ། 
གཞུང་འདིར་ཡང་། དམན་ལ་མཆོག་གི་ཆོས་མི་བསྟན། །
རྒྱ་ཆེན་ཆོས་ཀྱི་སྣོད་གྱུར་པ། །དམན་པའི་ཆོས་ལ་སྦྱར་མི་བྱ། །ཞེས་སོ། 
ཐབས་གང་གིས་གཞན་དག་ལམ་ལ་འཛུད་པའི་དོན་མཐུན་པ་ལ་བདག་ཉིད་ཀྱང་གནས་དགོས་པ་སྟེ་རང་གིས་མ་བསྒྲུབས་ན་
གཞན་འཇུག་ལྡོག་གི་ལམ་སྲོལ་ལ་བཅུག་ཀྱང་ཉན་པར་མི་བྱེད་པས་སོ། །
དེ་ཡང་སྦྱིན་པས་ནི་གནས་སྐབས་ཀྱི་ཕན་པའང་བསྒྲུབ་ལ། སྙན་པར་སྨྲ་བས་ནི་མཚུངས་ལྡན་གྱི་རྒྱུ་བསྒྲུབ་པ་དང་། དོན་སྤྱོད་པས་ནི་མཐར་ཐུག་ཏུ་ཕན་པའི་ཆོས་འཛིན་ལ། དོན་མཐུན་པས་ནི་བདག་ཉིད་ཀྱི་རྗེས་སུ་གཞན་དག་འཇུག་པའི་ཕྱིར་བསྡུ་བའི་དངོས་པོ་བཞིའི་ཐབས་ལ་མཁས་པས་གཞན་དོན་བྱ་བར་གསུངས་ཤིང་། དཔལ་སྤྲུལ་རིན་པོ་ཆེའི་གསུང་ལས་སྡོམ་མཛད་པ་ནི། གསུམ་པ་སེམས་ཅན་དོན་བྱེད་ཚུལ་ཁྲིམས་ལ། །དབྱེ་བ་མང་ཡང་བསྡུ་ན་
བསྡུ་དངོས་བཞི། །སྦྱིན་པས་འཁོར་བསྡུས་དམ་ཆོས་སྙན་པར་བཤད། །
དོན་སྤྱོད་སྒྲུབ་གཞུག་དོན་མཐུན་རང་གིས་སློབ། །
དེ་ལྟར་བརྩོན་པས་ཉམས་སུ་བླང་བྱས་ན། །
གནས་སྐབས་ཕན་བདེ་ཀུན་འདུ་གནོད་སྡུག་སྤོངས། །
ལམ་ལྔ་ས་བཅུའི་སྤངས་རྟོགས་མངོན་བྱས་ནས། །
མཐར་ཐུག་རྣམ་མཁྱེན་རྫོགས་པའི་སངས་རྒྱས་ཐོབ། 
ཅེས་གསུངས་ཤིང་། གཞན་ཡང་སློབ་དཔོན་ཐོགས་མེད་ཀྱི་བྱང་ས་ལས་གཞན་དོན་བྱེད་ཚུལ་རྣམ་པ་བཅུ་གཉིས་སུ་བསྡུས་ཏེ་
གསུངས་པ་ནི། ༡ བྱ་བ་དོན་དང་ལྡན་པ་ལ་གྲོགས་སུ་འགྲོ་བ་དང་། ༢ སེམས་ཅན་སྡུག་བསྔལ་བ་རྣམས་ཀྱི་སྡུག་བསྔལ་སེལ་བ་དང་། ༣ ཐབས་མི་ཤེས་པ་རྣམས་ལ་རིག་པ་སྟོན་པ་དང་། ༤ བྱས་པ་གཟོ་ཞིང་ཚོར་ཏེ་
ལན་དུ་ཕན་འདོགས་པ་དང་། ༥ འཇིགས་པ་རྣམས་ལ་བསྲུང་བ་དང་། ༦ སྡུག་བསྔལ་བ་རྣམས་ཀྱི་མྱ་ངན་སེལ་བ་དང་། ༧ ཡོ་བྱད་མེད་པ་རྣམས་ལ་ཡོ་བྱད་སྟོབ་པ་དང་། ༨ ཆོས་ཀྱི་འཁོར་ལེགས་པར་སྡུད་པ་དང་། ༩ སེམས་ཅན་དང་མཐུན་པར་འཇུག་པ་དང་། ༡༠ ཡང་དག་པའི་ཡོན་ཏན་གྱིས་དགའ་བར་བྱེད་པ་དང་། ༡༡ ལེགས་པར་ཚར་གཅོད་པ་དང་། ༡༢ རྫུ་འཕྲུལ་གྱིས་སྐྲག་པ་དང་འདུན་པར་བྱེད་པའོ། །
ཞེས་པ་སྟེ་དེ་དག་རེ་རེ་བཞིན་སྟོན་པ་སངས་རྒྱས་ཀྱི་མཛད་པ་དང་སྦྱར་བའི་མཚན་གཞི་སྐྱེས་རབས་ལས་བྱུང་བ་བཞིན་ཡོན་ཏན་མཛོད་ཀྱི་རང་འགྲེལ་དུ་རྒྱས་པར་གསལ་བས་དེ་ལས་མཁྱེན་པར་བྱ་ཞིང་། སྤྱིར་སེམས་ཅན་དོན་བྱེད་སངས་རྒྱས་དང་བྱང་སེམས་འཕགས་པ་ཁོ་ནའི་མཛད་པར་མ་ངེས་ཤིང་། །བྱང་ཆུབ་སེམས་དཔའི་སྡོམ་པ་བླངས་པ་ཙམ་ནས་དགེ་བའི་ཆོས་སྡུད་པ་དང་། སེམས་ཅན་དོན་བྱེད་ལ་བསླབ་དགོས་པ་ཡིན་ཡང་། མངོན་པར་ཤེས་པ་དང་མི་ལྡན་པ་དེ་སྲིད་དུ་གཞན་དོན་གནད་དུ་འགྲོ་བ་དཀའ་བས་ས་མཚམས་དང་མཐུན་པའི་སྤྱོད་པ་ལ་གཙོ་ཆེ་བར་སློབ་པའི་ཚུལ། ལས་དང་པོ་པས་ཉེས་སྤྱོད་སྡོམ་པའི་ཚུལ་ཁྲིམས་གཙོ་བོ་ཡིན་པ་དང་། མོས་པས་སྤྱོད་པ་ཅན་ལ་ནི་དགེ་བའི་ཆོས་སྡུད་པའི་ཚུལ་ཁྲིམས། ས་ལ་ཞུགས་པ་ལ་ནི་སེམས་ཅན་གྱི་དོན་བྱ་བ་ཉིད་གཙོ་བོ་ཡིན་པ་གསུངས་ཤིང་། གཞན་ཡང་བསྡུ་བ་ལས། སེམས་ཅན་གྱི་དོན་བྱ་བའི་ཚུལ་ཁྲིམས་ལ་བརྩོན་པའི་བྱང་ཆུབ་སེམས་དཔས་ནི་རྣམ་པར་རྟོག་པའི་གནས་དྲུག་ལ་སོ་སོར་བརྟག་པར་བྱ་སྟེ
བདག་དང་གཞན་དང་ཟང་ཟིང་གིས་ཕོངས་པ་དང་ཟང་ཟིང་འབྱོར་པ་དང་། ཆོས་ཀྱིས་ཕོངས་པ་དང་ཆོས་ཀྱིས་འབྱོར་པ་ནི་གནས་དྲུག་པ་ཡིན་ནོ། །
དེ་ལ་ཟང་ཟིང་གིས་ཕོངས་པ་ཞེས་བྱ་བ་ནི་ཆོས་གོས་དང་བསོད་སྙོམས་ལ་སོགས་པ་མ་རྙེད་པ་རྣམས་མི་རྙེད་པ་དང་རྙེད་ཅིང་འཇུག་པ་རྣམས་རྒྱུན་ཆད་པར་འགྱུར་པའོ། །
ཟང་ཟིང་འབྱོར་པ་ནི་དེ་ལས་བཟློག་པར་རིག་པར་བྱའོ། །
ཆོས་ཀྱིས་ཕོངས་པ་ཞེས་བྱ་བ་ནི་བསླབ་པ་ཉམས་པ་དང་དེ་བཞིན་གཤེགས་པས་གསུངས་པ་དོན་དམ་པ་པའི་ཆོས་ཀྱི་ཚིག་སྔོན་དུ་མ་ཐོས་པ་མཉན་དུ་མེད་པ་དང་། སྔོན་མ་ཐོས་པ་ཇི་ལྟ་བ་བཞིན་དུ་སྔོན་མ་བསམས་པ་བསམ་དུ་མེད་པ་དང་། ཐོས་པའི་བར་ཆད་དང་བསམ་པའི་བར་ཆད་དང་ཐོས་པ་དང་བསམ་པ་བརྗེད་པ་དང་། བསྒོམས་པ་ལས་བྱུང་བའི་དགེ་བ་མ་ཐོབ་པ་མི་ཐོབ་པ་དང་ཐོབ་པ་ཡོངས་སུ་ཉམས་པར་འགྱུར་བའོ། །
ཆོས་འབྱོར་པ་ནི་དེ་ལས་བཟློག་པར་རིག་པར་བྱའོ། །
ཞེས་བརྟག་པའི་གནས་དྲུག་དང་དཔལ་སྤྲུལ་རིན་པོ་ཆེས་སེམས་ཅན་དོན་བྱེད་བརྟག་པ་དགུ་བ་སོགས་སུ་གསུངས་ལྟར་བྱང་ཆུབ་སེམས་དཔས་གཞན་དོན་ལ་གནས་སྐབས་ཤེས་ཤིང་ཐབས་ལ་མཁས་པས་འཇུག་པར་གསུངས་སོ། །
དེ་ལྟར་བྱང་སེམས་ཀྱི་ཚུལ་ཁྲིམས་རྣམ་པ་གསུམ་པོའི་ཕན་ཡོན་བྱེད་ལས་ཀྱང་། གནས་སྐབས་སུ་ཉེས་སྤྱོད་སྡོམ་པའི་ཚུལ་ཁྲིམས་ཀྱིས་ནི་མི་དགེ་བ་ལས་སེམས་བསྲུངས་བ་དང། །དགེ་བའི་ཆོས་སྡུད་པའི་ཚུལ་ཁྲིམས་ཀྱིས་ནི་དགེ་བའི་རྩ་བ་མངོན་པར་བསྒྲུབ་པ། །སེམས་ཅན་དོན་བྱེད་པའི་ཚུལ་ཁྲིམས་ཀྱིས་ནི་གཞན་ལ་ཕན་པ་ལྷུར་བྱེད་ཅིང་མཐར་ཐུག་སྤངས་རྟོགས་ཕུན་སུམ་ཚོགས་པའི་འབྲས་བུར་འཚང་རྒྱ་བར་བྱེད་པ་སྟེ། 
ཉེས་སྤྱོད་སྡོམ་པའི་ཚུལ་ཁྲིམས་ཀྱིས་སྤངས་པ་ཕུན་སུམ་ཚོགས་པ་སྒྲིབ་གཉིས་བག་ཆགས་དང་བཅས་པ་སྤོང་བར་བྱེད་པ་དང་། །དགེ་བ་ཆོས་སྡུད་ཀྱི་ཚུལ་ཁྲིམས་ཀྱིས་རྟོགས་པ་ཕུན་སུམ་ཚོགས་པ་ཇི་ལྟ་བ་དང་ཇི་སྙེད་པ་མཁྱེན་པ་འཐོབ་པ། །སེམས་ཅན་དོན་བྱེད་ཀྱི་ཚུལ་ཁྲིམས་ཀྱིས་ཕྲིན་ལས་ཕུན་སུམ་ཚོགས་པའི་རྒྱུ་བསྒྲུབ་ཅིང་དོན་གཉིས་ལྷུན་འགྲུབ་ཏུ་འབྱུང་བའོ། 
ཚུལ་ཁྲིམས་རྣམ་པ་གསུམ་པོ་སྲུང་བྱེད་ཀྱི་ཐབས་ཀྱང་དཔལ་སྤྲུལ་རིན་པོ་ཆེའི་གསུང་ལས། དྲན་པ་དང༌། ཤེས་བཞིན་དང༌། བག་ཡོད་པ་གསུམ་གྱིས་བསྲུང་དགོས་པ་ལས། དང་པོ་ནི་ཚུལ་ཁྲིམས་རྣམ་པ་གསུམ་དང་འབྲེལ་བའི་བྱང་ཆུབ་སེམས་དཔའི་བསླབ་བྱའི་གནས་ཐམས་ཅད་དགེ་བའི་བཤེས་གཉེན་ལས་ཉན་པ་དང་མདོ་སྡེ་དག་ལ་བལྟ་བས་རང་གིས་ངོ་ཤེས་པར་བྱས་ནས་
དེ་ཉིད་མི་བརྗེད་པར་བློ་ལ་དམ་དུ་འཛིན་ཅིང༌། བསླབ་བྱའི་གནས་འདི་དང་འདི་ལྟ་བུ་ནི་བྱང་ཆུབ་སེམས་དཔའ་རྣམས་ཀྱིས་ཉམས་སུ་བླང་བར་བྱ་བ་ཡིན་པས་བདག་གིས་ཀྱང་ཉམས་སུ་བླང་དགོས་སོ་སྙམ་དུ་མི་བརྗེད་པར་བྱ་བ་ནི་དྲན་པ་ཡིན། 
གཉིས་པ་ནི། དུས་དང་གནས་སྐབས་ཐམས་ཅད་དུ་རང་གིས་རང་ལ་བརྟགས་ཤིང༌། ལུས་ངག་ཡིད་གསུམ་གྱི་བྱ་བ་ཐམས་ཅད་ལ་ཤེས་བཞིན་སྔོན་དུ་བཏང་སྟེ། 
ད་ལྟ་ནི་ང་འདི་ལྟ་བུ་བསམ་མོ། །
འདི་ལྟ་བུ་སྨྲའོ། །
འདི་ལྟ་བུ་བྱེད་དོ་སྙམ་དུ་ཡང་ནས་ཡང་དུ་བརྟགས་ནས་
རྒྱལ་བའི་སྲས་ཀྱི་བསླབ་བྱ་དང་འགལ་པའི་སྒོ་གསུམ་གྱི་བྱ་སྤྱོད་ཐམས་ཅད་སྤངས་ཤིང༌། བསྒྲུབ་བྱ་ཐམས་ཅད་ཉམས་སུ་ལེན་དགོས་པ་ཡིན་ཏེ
སྤྱོད་འཇུག་ལས། ལུས་དང་སེམས་ཀྱི་གནས་སྐབས་ལ། །ཡང་དང་ཡང་དུ་བརྟགས་བྱ་བ། །དེ་ཉིད་ཁོ་ན་མདོར་ན་ནི། །ཤེས་བཞིན་སྲུང་བའི་མཚན་ཉིད་དོ། །
ཞེས་སོ། །
གསུམ་པ་ནི་དེ་ལྟར་དྲན་ཤེས་དང་ལྡན་པས་དུས་རྟག་ཏུ། ཉེས་སྤྱོད་མི་དགེ་བའི་ཕྱོགས་ཐམས་ཅད་ལ་འཛེམས་པ་ལྷུར་ལེན་ཞིང༌། རང་རྒྱུད་ཀྱི་ཉོན་མོངས་པའི་གཉེན་པོ་བརྟེན་ཏེ་
སེམས་ཀྱི་རྣམ་རྟོག་སྐད་ཅིག་མ་ཡན་ཆད་དགེ་བའི་ལམ་དུ་བསྒྱུར་བ་ལ་འབད་དགོས་སོ། །
དེས་ན་དྲན་ཤེས་བག་ཡོད་གསུམ་ནི་བསླབ་པ་ཐམས་ཅད་གྱི་མདོ་འགག་གལ་པོ་ཆེ་ཡིན་ཏེ། 
སྤྱོད་འཇུག་ལས། །བདག་གི་རྙེད་དང་བཀུར་སྟི་དང༌། །ལུས་དང་འཚོ་བ་མེད་སླ་ཞིང༌། །དགེ་བ་གཞན་ཡང་ཉམས་བླ་ཡིས། །སེམས་ནི་ནམ་ཡང་ཉམས་མི་བྱ། །
སེམས་བསྲུང་འདོད་པ་རྣམས་ལ་ནི། །དྲན་པ་དང་ནི་ཤེས་བཞིན་དག །
ཐམས་ཅད་འབད་པས་སྲུངས་ཤིག་ཅེས། །བདག་ནི་དེ་ལྟར་ཐལ་མོ་སྦྱོར། །
ཞེས་དང༌། །བཤེས་སྤྲིང་ལས། །བག་ཡོད་བདུད་རྩིའི་གནས་ཏེ་བག་མེད་པ། །འཆི་བའི་གནས་སུ་ཐུབ་པས་བཀའ་སྩལ་ཏེ། །
དེ་བས་ཁྱོད་ཀྱིས་དགེ་ཆོས་སྤེལ་སླད་དུ། །གུས་པས་རྟག་ཏུ་བག་དང་ལྡན་པར་མཛོད། །ཅེས་སོ། །
དེ་ལྟར་དྲན་ཤེས་བག་ཡོད་དང་ལྡན་པའི་སྒོ་ནས་བྱང་ཆུབ་སེམས་དཔའི་བསླབ་པ་ཐམས་ཅད་བསླབ་དགོས་ཀྱི་གཞན་དུ། རང་གིས་བླ་མ་དགེ་བའི་བཤེས་གཉེན་གྱི་དྲུང་དུ་ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་དཔང་དུ་བཞག་ནས་
བྱང་ཆུབ་ཏུ་སེམས་བསྐྱེད་པ་བླང་ཏེ་བསླབ་བྱ་ལ་མི་སློབ་ན་
ནི། རྒྱལ་བ་སྲས་བཅས་དེ་དག་ཀྱང་བསླུས་པར་གྱུར་ལ་ཁམས་གསུམ་གྱི་སེམས་ཅན་ཐམས་ཅད་ཀྱང་བསླུས་པར་གྱུར་བའི་ཉེས་པ་ཚད་མེད་པ་ཡོད་པས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་སྒྱིད་ལུག་དང་ཞུམ་པ་སྤངས་ནས་
ཅི་ནུས་པ་ཐམས་ཅད་ཉམས་སུ་ལེན་པ་དང་། མི་ནུས་པ་རྣམས་ཀྱང་སྨོན་པའི་ཡུལ་ཏུ་བྱ་དགོས་པ་ཡིན་ནོ། །
ཅི་སྟེ་མི་ཤེས་པ་དང༌། མ་གུས་པ་དང༌། བག་མེད་པ་དང༌། ཉོན་མོངས་པ་མང་བ་སྟེ། 
ལྟུང་བ་འབྱུང་བའི་རྒྱུ་བཞིའི་དབང་གིས་ཉེས་པ་བྱུང་ན་
ཡང་དེ་མ་ཐག་བཤགས་པས་ཟིན་པར་བྱ་དགོས་པ་ལས། དབང་པོ་རབ་རྣམས་ནི་ཀུན་རྫོབ་ཙམ་དུ་རྒྱལ་བ་སྲས་བཅས་ཀྱི་སྤྱན་སྔར། མཐོལ་བཤགས་ཀྱི་འདུན་པ་བྱེད་ཅིང༌། ཉེས་ལྟུང་རང་བཞིན་མེད་པའི་དོན་ལ་མཉམ་པར་བཞག །
འབྲིང་རྣམས་ནི་རིགས་སྔགས་དང་གསང་སྔགས་ཀྱི་ལྷ་འཕགས་པ་ནམ་མཁའི་སྙིང་པོ་སོགས་ལ་གསོལ་བ་བཏབ་སྟེ་
ལྟུང་བ་ལས་ལྡང༌། ཐ་མ་རྣམས་ནི་ཉེས་པ་གང་བྱུང་བྱང་ཆུབ་སེམས་དཔའི་ཚོགས་སུ་ཞུ་ཞིང་གཉེན་པོ་སྟོབས་བཞི་ཚང་བའི་བཤགས་སྡོམ་ལ་འབད་པས་སོར་ཆུད་པར་འགྱུར་རོ། །
ཞེས་དང་། ཉིད་མཛད་རྒྱལ་སྲས་བསླབ་བྱ་ཉམས་ལེན་སྙིང་པོ་ལས་སྡོམ་མཛད་པ་ནི། །སྲུང་ཐབས་དྲན་པ་དང་ནི་ཤེས་བཞིན་གཉིས། །འདི་མེད་བསླབ་གསུམ་བསྲུང་བར་འདོད་པ་དེ། །
གོ་མཚོན་མེད་པའི་དཔའ་བོ་གཡུལ་འཇུག་འདྲ། །
ངན་འགྲོའི་གཡང་སར་རང་སྲོག་བརླག་པར་ཟད། །
དང་པོ་དྲན་པ་ཐོས་བསམ་བསྒོམ་པའི་ཆོས། །མི་བརྗེད་རང་གི་རྒྱུད་དང་འདྲིས་བྱ་ཞིང༌། །ཁྱད་པར་བསླབ་བྱའི་གནས་ཀུན་ལེགས་བསླབས་ཏེ། །
ཡང་ཡང་བསྔོ་བགྲང་བྱ་ཞིང་དྲན་གསོའོ། །
གཉིས་པ་ཤེས་བཞིན་སྤྱོད་ལམ་དུས་ཀུན་ཏུ། །བདག་གི་ཅི་བྱས་སེམས་འདི་དགེ་འམ་མིན། །
རྒྱལ་བའི་སྲས་ཀྱི་སྤྱོད་ལས་མ་ཉམས་སམ། །ཡང་དང་ཡང་བརྟག་རང་རྒྱུད་བྱ་ར་བྱ། །
ཞེས་གདམས་པ་ལྟར་ཉམས་འོག་ཏུ་ཆུབ་པར་བྱའོ། །
ལེའུ་འདིར་སེམས་དང་དྲན་པ་སྲུང་ཚུལ་ཡོད་མོད་ཀྱང་ཆེས་ཐ་མར་གསུངས་པ་དང་གཞུང་ཚིག་མང་བས་བསྟན་པས་ཤེས་བཞིན་ལེའུར་མཚན་དུ་བཏགས་པར་མཁས་མཆོག་བུ་སྟོན་གསུངས་སོ།། 
གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཤེས་བཞིན་བསྲུང་བར་བྱ་བ་སྟེ་ལེའུ་ལྔ་པའོ།། །།
